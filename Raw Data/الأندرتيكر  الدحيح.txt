0.001: ورجعنالكم بعد الفاصل،
2.041: معانا فقرة المكالمات، اللي المكالمة
بتخش من هنا، تطلع من الناحية التانية.
5.689: معانا أول اتصال تليفوني ونقول آلو.
7.67: أيوة يا كابتن "ممدوح"، أنا "رؤوف".
9.475: أيوة يا "رؤوف" يا حبيبي"، اتفضل!
10.998: ممكن يا كابتن معلش "ماتش"
لـ"راي ميستيريو" و"تريبل إتش"؟
14.796: من عينيا يا حبيبي،
من العين دي قبل العين دي!
17.563: طب مع السلامة، مع السلامة يا كابتن "ممدوح".
19.602: مع السلامة، في رعاية الله!
20.993: ونسيبكم دلوقتي مع "ماتش"
الـ"أندرتيكر" والـ"بيج شو".
27.069: يا "رؤوف"، دا الـ"بيج شو"! أنا صغير.
34.664: فيه إيه يا "رؤوف"؟!
38.012: تاني؟!
43.392: يوه بقى!
48.31: هقوم، حاضر. هقوم!
57.797: لأ يا "رؤوف"! لأ يا "رؤوف"!
63.585: يا ماما! يا ماما!
95.501: Sorry، يا عزيزي،
كنت بحاول أعمل "تريبل إتش"،
98.436: لقيت نفسي مكوجي!
99.469: افتحوا الأنوار.
101.967: شُفت يا عزيزي؟ دا الـWWT!
104.425: أعزائي المشاهدين،
السلام عليكم ورحمة الله وبركاته،
105.925: أهلًا بكم في حلقة جديدة،
من برنامج "الدحّيح".
108.399: عزيزي المشاهد الجميل،
لو انت من مواليد التمانينات أو التسعينات،
110.91: فانت أكيد عارف هذا المشهد كويس.
112.975: وحضرتك طالب في المدرسة بتتفنن في اختراع
حجج للغياب عن المدرسة يوم التلات.
118.068: الله! أهلك شاكّين، اشمعنى يوم التلات؟!
120.095: يعني لا هو يوم حد،
وبداية الأسبوع وزمانك مقريف وكدا،
122.997: ولا منه خميس وبتطوّل في عمر الـ"ويك إند".
125.158: اشمعنى التلات؟
126.148: المهم، ما حدش بيلاقي سبب، فبيسيبوك وتغيب،
128.733: الكل ينزل من هنا،
وانت تقوم فاتح التليفزيون الساعة 8 الصبح،
132.807: وتجيب قناة المصارعة اللي على الدش،
أو الوصلة، على حسب موقعك في الهرم الاجتماعي.
137.208: تبدأ تتفرج على
"ماتشات" المصارعة بقى والسيناريوهات،
140.504: والـHell in a Cell، والـRib Cage،
142.915: ووانت مندمج، تقوم مطلّع سندوتشات المدرسة،
145.165: اللي انت كان المفروض
تبقى بتاكلها في الفسحة،
146.672: تاكل بقى هذه السندوتشات
وتقعد بمزاجك قُدّام مصارعتك الحرة،
149.994: مشفق على زمايلك، اللي زمانهم
قاعدين دلوقتي بيسمعوا الإذاعة المدرسية.
152.862: نفس الشغف دا، يا عزيزي، كان في عين والدك،
154.92: وهو بيتفرج على "ماتشات" المصارعة،
بس في شرايط فيديو.
157.025: وفي عين أخوك الصغير،
اللي بتقلدوا مع بعض نفس حركات المصارعين،
160.112: لمّا بتيجوا تلعبوا مع بعض على السرير.
161.358: والسرير الدورين دا يبقى بقى الـLadder!
163.267: نفس الحدث، يا عزيزي، هو هو باختلاف الزمن،
"ماتش" مصارعة مشتعل!
167.448: ويقوم، يا عزيزي،
المصارعين نازلين من الحلبة،
169.048: ومكسرين الـ"مايكات" والترابيزات،
ويضربوا المعلّقين.
171.99: "وأنا مالي؟!"
172.745: كل واحد فيهم بيحاول يخلّص الـ"ماتش"
بحركات الجمهور عارفها وحافظها وبيتفاعل معاها.
177.154: وأول ما حد فيهم
يعمل ضربته القاضية أو الـFinish،
180.279: ينزل ينام فوق خصمه عشان يعِدّ عليه،
فجأة، الدنيا تضلّم!
184.985: نسمع أصوات جرس بطيئة ومخيفة!
187.462: بيظهر شخص طويل وعريض لابس أسود،
على ممر دخول المصارعين،
191.186: حواليه جماعة من الملثمين شكلهم مخيف!
193.641: وبرغم إن هذا المشهد مرعب،
إلا إن الجمهور بيتفاعل معاه بابتسامة،
197.056: بيصقفوا وبيتحمسوا وبيهيصوا!
199.065: انت كمان، يا عزيزي، وانت صغير،
أكيد كنت بتتنطط من مكانك!
201.666: لأن اللي داخل دا، مش أي حد،
دا الـ"أندرتيكر"،
204.356: الاسم الأهم في عالم المصارعة الحرة.
207.626: عشان نفهم المصارعة الحرة بشكلها الحالي،
محتاجين نرجع للبدايات.
211.007: مع خمسينيات القرن اللي فات،
212.287: تحديدًا، لمّا حد اسمه "فنسنت ماكمان"،
أسس الـCWC، الـCapitol Wrestling Corporation
218.086: دي كانت مجموعة من المباريات الترفيهية،
اللي كانت بتتعرض للجماهير.
221.609: دا كان استعراض في المصارعة،
222.752: أكتر من إنها رياضة قتالية
زي الملاكمة مثلًا أو الكاراتيه.
226.118: بتحصل من مصارعين متدربين على حركات صعبة.
228.48: وفي سنة 1956 تقريبًا،
بيقرر عمنا "فنسنت ماكمان"،
232.308: واخد بالك من الاسم؟
233.023: إنه هيعمل مغامرة كبيرة.
234.418: وهي إنه هيعرض
"ماتشات" الـCWC دي على التليفزيون.
238.458: وكل يوم خميس، ولمدة ساعة تقريبًا،
240.556: المصارعين يفضلوا يعزقوا في بعض ضرب،
وانت قاعد بتتفرج في بيتك.
244.574: تقعد تتفرج على الـ"ماتشات"،
من غير ما تضطر تروح الحلبة نفسها.
247.119: كانت في "واشنطن"، في العاصمة.
248.112: بالمناسبة، يا عزيزي، كتير من المصارعين وقتها،
لمّا كانوا بيتكلموا عن الفترة دي،
250.913: بيقولوا إن واحدة من المشاكل اللي كانت بتواجههم،
كانت إن الكاميرات بتسخن جدًا
254.507: لدرجة إنهم كانوا
بيبقوا في نُص الـ"ماتش" كداهو،
257.513: يقوموا موقفّين الـ"ماتش".
ليه؟ عشان الكاميرات تبرد.
259.916: الله؟! طب والـ"ماتش"؟!
262.472: - لسة كتير يا أستاذ؟!
- اللهم طوّلك يا روح!
265.106: إيه يا جدعان، الكاميرا لسة سخنة؟!
نجيبلها كمّادات؟!
268.253: ويفضل الموضوع مكمّل كدا،
لحد سنة 1963 تقريبًا،
271.612: لمّا "فنسنت ماكمان" يؤسس
الـWorld Wide Wrestling Federation،
276.311: الـWWWF، ويعمل اتحاد مستقل
عن الاتحاد الوطني للمصارعة،
280.872: وكمان بطولته الخاصة،
WWWF World Heavyweight Championship.
284.622: وفي إبريل من نفس السنة،
بياخد "بادي رودجرز" أول حزام للبطولة.
287.91: "فنسنت" كان معجب جدًا بـ"بادي رودجرز"،
المصارع الأشقر الطويل،
291.883: وكان مراهن إن المصارع دا
هيحقق نجاح كبير جدًا.
294.473: ولكن للأسف،
بيتعرض "رودجرز" لأزمة قلبية عنيفة.
297.676: وبيتعرض "فنسنت" لأزمة حقيقية عنيفة!
300.187: البطل بتاعه، النجم الطويل الأشقر،
اللي الناس كلها بتحبه، سقط.
304.256: هيتصرف عمنا "فنسنت" ازاي،
هيبدأ يدوّر على حد تاني.
307.448: فيلاقي غرضه في واحد اسمه "برونو سامارتينو"،
309.982: المصارع الأمريكي من أصول إيطالية،
312.02: وفي مايو 1963، بينظم "فنسنت"
"ماتش" بين "سامارتينو" وبين "رودجرز".
315.726: هنا بقى، يا عزيزي، بيعمل إيه عمنا "فنسنت"؟
318.092: يظبّط الـ"ماتش"، ويحطّله سيناريو،
شوف الـEntertainment؟
321.15: بحيث إن هو ينتهي في دقيقة واحدة.
323.679: دي الحتة الاستعراضية الترفيهية،
325.288: ما هواش "ماتش" واتنين بيتنافسوا،
والأقوى هو اللي هيكسب.
328.233: لأ، اللي احنا عايزينه يكسب،
عشان نقدر نكمّل بيه.
331.153: وخصوصًا، إن التاني مريض قلب،
332.753: ومش مضمون إن هو يكمّل في اللعبة،
وبالتالي، أرباحنا هتتأثر.
335.751: لازم الحزام، في هذه اللحظة،
ينتقل إلى "سامارتينو".
338.66: وبالفعل، عمنا "سامارتينو" يحصل على لقب البطولة،
ويبدأ ما نعرفه بحقبة "سامارتينو".
343.214: نقدر، نوعًا ما، نقول إن "سامارتينو" كان
أول نجم حقيقي لمصارعة المحترفين في تاريخها.
348.745: والراجل نفسه ما قصرش!
350.058: يعني، بعيدًا عن مهاراته الرياضية،
وجسمه المتناسق الرياضي،
353.44: اللي قدر يوصلّه بخلفيته
كرافع أثقال محترف زمان،
356.498: الراجل كمان بدأ يتصرف كنجم،
358.559: ودا خلّى الصحفيين يهتموا بيه
ويكتبوا عنه ويشوفوا تصريحاته.
362.118: ابتدا يركب عربيات "رولزرويس"،
يلبس ساعات غالية، يلبس بِدَل شديدة الفخامة.
366.527: باختصار، بدأ يتصرف
زي ما نجوم الكورة بيتصرفوا دلوقتي.
369.547: كل دا خلّاه يوصل لمكانة عالمية،
واسمه يبقى مرتبط بالمصارعة.
373.319: والعكس صحيح،
المصارعة بقت هي كمان مرتبطة باسمه.
376.31: ونتيجة دا، كان بيع تذاكر أكتر للـ"ماتشات"،
وفلوس أكتر تخش للاتحاد.
380.261: فكرة "إنستجرامية" ممتازة!
382.081: بس "إنستجرام" هنا،
ما كانش "إنستجرام" اللي نعرفه،
384.13: كان المجلات اللي بتغطي
المصارعة الحرة وأخبارها.
386.541: والأهم، يا عزيزي، التليفزيون.
388.081: فاكر، يا عزيزي، السبعينات الطيبة الجميلة؟
390.056: "لأ يا (أبو حميد)، مش فاكر.
انت فاكر بذمتك؟!"
392.021: مش فاكر برضه، يا عزيزي.
392.891: بس بنقلّك الحالة. الناس دايمًا لمّا بيتكلموا
عن السبعينات، بيتكلموا برومانسية كدا.
396.785: فبس عايز أبقى زيهم!
397.756: مع نهاية السبعينيات، بيظهر أهم اسم
في عالم المصارعة الحرة على الإطلاق.
403.399: يمكن ما يكونش أكتر اسم معروف،
لكنه أكتر اسم مؤثر في هذه الصناعة.
408.069: خلّيني أقولّك، الشخص دا
ما كانش ينتمي إلى عالم المصارعين أصلًا.
410.893: الشخص دا من عالم الإدارة.
انت عارف شكله، حتى لو ما تعرفش اسمه.
414.442: هو دا، يا عزيزي،
الراجل اللي بيتضرب في 3 أرباع الـ"ماتشات"،
416.389: وبيقعد يزعق، وبنعتبره العبيط.
418.389: دي صورته. عرفته، يا عزيزي، صح؟ صدقتني؟
420.309: "آه عرفته يا (أبو حميد). هو دا أهم واحد؟!
422.552: دا كان بيطلع يتضرب ويتهزأ،
و(ستيف أوستن) بيدلق بيرة فوق دماغه.
426.838: أنا شُفته مرتين بيقلع سلبوتة ورا بعض!"
428.753: ثانية واحدة، يا عزيزي،
وانت ليه تشوفه مرتين ورا بعض؟
430.628: كنت اقفل التليفزيون بعد العرض الأول!
432.101: دا، يا عزيزي، هو "فينس ماكمان"،
ابن "فنسنت ماكمان".
435.506: يبدو، يا عزيزي، إن العيلة دي
كانت مبتكرة في كل حاجة، إلا موضوع الأسامي دا!
438.377: المهم إنه في سنة 1982،
بيقرر عمنا "فينس ماكمان"
442.741: إنه يستحوذ على الـWWWF كلها،
445.04: ويشتري نصيب كل الشركاء،
وينفرد بالإدارة كاملةً.
448.656: "فينس" شاف كل حاجة أبوه عملها،
مش بس كمّل عليها، لأ.
452.257: دا كان شايف أبعد منها بكتير!
453.753: كان عنده إحساس إن عالم المصارعة الحرة دا
ممكن يروح لأبعد من كدا بمراحل.
457.659: يبص حواليه،
ويلاقي أول حاجة ممكن يستفيد منها،
460.55: حاجة ممكن تخلّي الـWWWF
تتعرض على نطاق واسع جدًا جدًا جدًا.
464.869: فكك بقى من جوا المسارح المستقلة دا،
وشوف الجديد منه!
467.882: تليفزيون الكابل، الـCable TV.
469.932: القنوات اللي بيتدِّفعلها اشتراك.
مش تليفزيون مجاني.
472.034: لمّا "ماكمان" مسك الشركة سنة 1982،
474.843: كان الـ"ريسيفر" دا أو الـCable
بدأ يدخل بيوت أمريكيين كتير.
477.867: لو شُفت مثلًا مقارنة، بين عدد اللي كان
عندهم Cable وقتها، مثلًا، سنة 1970،
481.897: هتلاقيهم 8% بس من الشعب الأمريكي.
483.734: أما بقى سنة 80، النسبة دي وصلت لـ23%،
486.631: أما بقى على أواخر التمانينات،
كانت نسبة الأمريكان
489.3: اللي دخل بيوتهم الـCable دا، وصلت لـ60%.
492.0: وهنا، الفكرة المنطقية
اللي بتيجي في دماغ "فينس ماكمان"،
495.119: إن ما عادش ضروري خالص
إن الـ"ماتشات" تتعمل في حلبات بتذاكر.
498.21: دي مش إيراداتنا الحقيقية
ولا المكسب اللي احنا مستنيينه.
500.777: ونقعد بقى نتنقل من مكان لمكان في "أمريكا"
ونتعب نفسينا، ليه؟
504.282: ما أعرض كل الـ"ماتشات"
في التليفزيون، باشتراك بسيط.
506.547: وطالما فيه تليفزيون، فأكيد فيه مشاهدين.
508.635: وعشان تخلّي المشاهدين
يتفرجوا على الحاجات بتاعتك،
512.083: وتقعدهم قُدّام التليفزيون متمسمرين،
514.352: لازم نجم يبهرهم.
515.445: شخص من لحم ودم،
الناس تتابعه وتهتم بأموره وتستنى انتصاراته.
519.921: عمك "ماكمان" فضل يدوّر ويدوّر ويدوّر،
522.789: لحد ما لقى واحد
من أهم المصارعين في التاريخ،
526.346: المعروف بـ"هالك هوجان".
530.085: "هوجان"، يا عزيزي، لم يكن اسمه "هوجان".
غالبًا، مفيش مصارع بيطلع باسمه الحقيقي.
533.57: اسم "هوجان" الحقيقي هو "تيري جين بوليا".
536.041: "(بوليا)؟!"
536.573: هي غالبًا، يا عزيزي، نطقها أحسن من كدا،
بس الإنجليزي بتاعي بعافية شوية!
540.024: بـ"ليّة" شوية!
541.494: عمنا "هوجان"، كان مصارع
في اتحادات مصارعة مختلفة،
544.34: بس ظهوره الأهم مع الجمهور اتحقق
في سنة 1982، في فيلم Rocky 3.
549.075: "ماكمان" قالّك، "بس، بس، بس، بس!
551.058: هو دا اللي هيشيل الليلة. دا النجم بتاعي!
553.223: دا البطل بتاعي، اللي الناس هتتابعه
وتستناه يكسب، وتحزن لمّا يخسر.
557.42: حركاته نشاطه حيويته، تفاعله مع الجمهور."
560.712: والناس، يا عزيزي، حبته بشكل هيستيري.
562.46: وبدأ يظهر في برامج ترفيهية
مهمة في "أمريكا".
565.094: كل الناس بقت عايزة تقابله وتقعد معاه،
567.371: وتاخد منه "أوتوجرافات"،
لأن لسة لم يكن هناك "سليفيهات"!
570.306: "هوجان" بقى يكسب بطولات المتصارعة
بأداء درامي متميز.
573.9: وكل دا بيحصل ضمن أداء استعراضي،
من حركة تقطيع "تي شيرتات" لا تنتهي!
578.549: أنا مصارع جدًا بقطّع الـ"تي شيرت"!
581.425: مع إنك، يا عزيزي، لو قلعته عادي، هيبقى أسهل.
بس نقول إيه؟ Entertainment!
584.624: وبقى فيه مصطلح بين الناس
للتعبير عن حالة الهوس بـ"هالك هوجان"،
588.04: اسمه الـHoganmania.
589.182: نموذج لفتوة الحارة المثالي، والـ"كاريزما"!
591.96: "(هالك هوجان) يا (أبو حميد)؟!
دا برضه بيطلع يتضرب!"
594.159: لا، يا عزيزي، دا على أيامك.
زمان دا كان نجم.
596.48: وزي ما اتقال بعد كدا كتير،
597.645: إن "هالك هوجان"
لا يمكن كان يبقى "هالك هوجان"
599.638: غير بالمصارعة الحرة، بتاعت "ماكمان".
601.346: بس المصارعة الحرة ما كانش هيبقالها
وجود من الأساس، لولا "هالك هوجان".
605.84: "ماكمان" ما وقفش لحد كدا،
607.617: قالّك، احنا نعمل كمان "إيفينتات" حصرية
للناس المشتركة في قناة الـCable بتاعتي.
612.763: النظام اللي بيُطلُق عليه الـPay-Per-Review،
615.695: وحان الآن، يا أعزائي، وقت الـWrestleMania،
مناسبة المصارعة السنوية العملاقة،
621.372: اللي بيتم بثها لأغلب أنحاء البلاد،
623.671: وبتتوجه دعوات حضور
لنجوم المجتمع ومشاهير الرياضة،
627.443: عشان ييجوا يتفرجوا
على الـMania، جنون المصارعة.
629.932: خُد بقى عندك، يا عزيزي،
شوية أسماء حضرت الـWrestleMania
632.28: وبعضها شارك في العروض كمان،
634.046: "مايك تايسون"، "سنوب دوج"، "دونالد ترامب"،
636.52: "جوزيه مورينيو"، "شاكيل أونيل"،
و"محمد علي كلاي".
639.54: في أول WrestleMania على الإطلاق سنة 85،
641.554: "هالك هوجان" كان على الحلبة،
وكان مولعها كالعادة.
644.715: الـ"إيفينت" دا وصلت نسب المشاهدة بتاعته
لأكتر من مليون مشاهدة.
648.461: زميل يعني!
649.16: وحضره قرابة الـ19 ألف مشاهد.
652.028: دي، يا عزيزي،
أرقام كبيرة جدًا بالنسبة لوقتها.
653.803: يكفي أقولّك إن عدد مليون مشاهدة دا
كان أكتر عدد مشاهدين في التاريخ وقتها،
657.787: لناس بيتفرجوا على المناسبة دي
على التليفزيون في "أمريكا".
660.555: هنا، هتبدأ علاقة مهمة جدًا
تحصل بين التليفزيون والمصارعة،
664.562: مش هيفترقوا أبدًا، للحظة دي، لحد دلوقتي.
666.56: "ماكمان" هيبدأ يعرف طريقه،
667.909: ويفهم إن الأحداث الخاصة دي الـSpecial Events،
بتاكل مع الناس.
671.626: ومن هنا تتوالى الأحداث...
677.78: كانوا، يا عزيزي، يطلعوا على الـLadder كدا
ويقعدوا يمسكوا في الشنطة ويتعلقوا فيها.
680.696: أي حاجة تقول آلو وتجيب فلوس!
المهم إن العروض تستمر طول السنة.
684.107: وبدايةً من سنة 93،
احنا مش بس هنعمل عروض بتذاكر،
687.377: وننقل الـ"ماتشات" على الـ"ريسيفر"، لأ.
689.55: دا احنا كمان هننقل هذه الـ"ماتشات" Live،
بث مباشر من الحلبة.
694.661: عشان الطفل "زياد" الـ"كيوت"،
اللي ساكن في أحد ضواحي "عين شمس"،
698.523: يسيب مدرسته ويرمي كراسته
ويتفرج على عرض الـRAW.
702.459: تخيل، يا عزيزي، النقلة اللي حصلت،
704.352: من مصارعين كانوا بيضطروا
يوقفوا الـ"ماتش"، عشان الكاميرا بتسخن،
707.533: لأن البث يبقى مباشر ومن قلب الحلبة!
710.524: ساعتين في مساء كل يوم اتنين،
بتوقيت "أمريكا".
713.615: يسمّع عندك انت بقى
في منطقتك الجغرافية، الساعة 8 الصبح.
716.826: عشان ما تروحش المدرسة.
717.718: شُفت، يا عزيزي، الغرب كانوا بيعملوا إيه؟
بيخلّوا ولادنا يسيبوا مدارسهم!
720.17: لكن برنامج "الدحّيح"
بيجيبلهم المدرسة لحد عندهم،
722.827: والساعة 8 بالليل،
بعد ما يكونوا خلصوا المدرسة.
725.002: عزيزي، خلّيني أسألك سؤال،
هو مفرش؟ أنا ترابيزة سُفرة؟
727.451: ليه كل ما أقابل حد،
يقولّي، "أنا باكل عليك"؟!
729.117: أول مرة أشوف برنامج محطوط كأثاث منزلي!
731.885: ليه؟ ليه يا عزيزي بتاكل عليا؟ الله!
733.935: مش بس كدا، يا عزيزي،
فيه ناس مش بس بتاكل عليا، فيه ناس بتنام عليا!
737.085: فيه إيه يا عزيزي؟ هو أنا أثاث منزلي؟!
738.596: إيه اللي باكل عليك وبنام عليك؟! فيه إيه؟!
740.839: وبعدين طالما أنا فاتح نفسك كدا،
Pass أي حاجة!
743.172: بالمناسبة، يا عزيزي،
هناك عملية هندسية لتصميم هذا البرنامج،
746.275: وهو إنه يبقى مناسب لـ"بريك" الأكل!
749.295: يبقى 15 دقيقة، 20 دقيقة،
دا الوقت اللي احنا بناكل فيه.
751.706: لازم دراسات وفكر.
752.673: تخلّص الـAppetizer في الـ"سكتش"،
تخش الحلقة وانت بتاكل،
755.407: على الإفيه اللي في نهاية الحلقة،
تكون بتاكل الـDessert بتاعك!
758.51: - "الإيه يا (أبو حميد)؟!"
- الـDessert بتاعك!
760.237: اللي عايز أقوله، يا عزيزي،
إن تطور المصارعة الحقيقي هو تطور التكنولوجيا.
764.355: وبالمناسبة، دا اللي حصل في كورة القدم برضه.
765.924: واللي فرّق "فينس ماكمان"
عن أي حد في الصناعة،
767.923: هو إنه دايمًا كان سابق بخطوة،
ما كانش بيتنافس مع الناس أصلًا.
771.205: كانت دايمًا عينيه على التكنولوجيا،
ومتابعها يوم بيوم.
774.084: وازاي التكنولوجيا دي ممكن تفيده.
775.847: بالمناسبة، يا عزيزي،
موضوع البث التليفزيوني دا
777.574: لمّا اتعرض على أندية كورة القدم،
كانوا رافضينه.
779.501: قالّك، "الجماهير لمّا تشوف الـ(ماتشات)
على التليفزيون، مش هتيجي تحضرلنا في الملاعب."
782.99: وفين وفين لحد ما النوادي وافقت،
785.252: وكانوا إيه؟ بيعرضوا الـ"ماتش"
بعد ما يخلص في الملعب.
788.286: بحيث إن انت لو جيت
ودفعت التذكرة واتفرجت على الـ"ماتش"،
790.746: هتشوف النتيجة "لايف"، دلوقتي.
792.15: لكن المشاهد بقى بتاع التليفزيون دا،
793.707: خلّيه يتفرج على الـ"ماتش"،
ويـ"ريسك" إن النتيجة تتحرقله.
796.526: عايز أقولّك، يا عزيزي، إن التليفزيون
من أهم الحاجات اللي حصلت في تاريخ كورة القدم.
800.977: الثروة والفلوس اللي كورة القدم عملتها دي
كانت بسبب التليفزيون. التليفزيون!
805.103: وهنا، بتظهر عبقرية حد زي "ماكمان".
807.048: اللي بدل ما يقولّك،
"التليفزيون وهيأثر على مبيعات التذاكر
809.829: والناس مش هتيجي تتفرج على المصارعة"،
811.345: لأ، "هات التليفزيون بالحضن،
دا احنا هنعمل مناسبات للتليفزيون.
814.087: دا احنا هنعرضه بشكل مباشر.
815.598: عشان الناس تتفرج وتنبسط،
وتحس إن هي متابعة اللعيبة دي.
818.694: وفي عرض الـRAW الأسبوعي، بتبدأ تظهر
ملامح المصارعة الحرة اللي عارفينها لحد دلوقتي،
823.201: خط درامي مُحكَم.
824.862: الموضوع ما بقاش مصارعة،
الموضوع بقى أقرب لفيلم.
827.134: في الفترة دي، بنشوف ميلاد مجموعة
من المصارعين هيغيّروا تاريخ الصناعة للأبد،
831.732: زي "ستون كولد، ستيف أوستن"
833.7: و"ذا روك"، "دواين جونسون"، يا عزيزي،
مهو طالع من المصارعة.
836.549: الأجيال الجديدة ممكن تبقى فاكرة
إن دا ممثل معروف كدا.
839.611: دا في المصارعة، وكان يمكن يكون أعبط مصارع!
842.011: عايز أقولّك، يا عزيزي، إن كان هناك "ميم"
مطلّع "ذا روك" بتاع المصارعة
845.091: مع "دواين ذا روك جونسون"، وبيقول،
"دا بصوا إخوات ازاي، وبيحبوا بعض!" وكدا.
848.756: وطلع ناس كتير، "تريبل إتش"، "شون مايكلز"،
851.489: ودُول مهّدوا لظهور أجيال جديدة،
زي "راندي أورتون" و"جون سينا".
855.875: نقدر، يا عزيزي، نقول بالأرقام
إن الـRAW هو أطول برنامج مسلسل في التاريخ.
860.552: مش في تاريخ المصارعة،
في التاريخ على الإطلاق.
863.331: في مطلع التسعينات،
كان فيه حدث مهم جدًا بيحصل.
866.155: "(أبو حميد)، مش دا المطلع اللي قبل الألفية؟!"
867.672: لا، يا عزيزي، دا المنزَل اللي بعد التمانينات!
هتلاقيه بعد التمانينات على طول.
870.411: وقتها، الشابّ الأمريكي "مارك كالاواي"
أخد دور في فيلم اسمه Suburban Commando،
876.021: قُدّام مثله الأعلى وأيقونة المصارعة وقتها،
اللي كان في عز مجده وشهرته، "هالك هوجان".
880.782: "مارك"، يا عزيزي، كان مبسوط من الدور،
بس كان مستني حاجة أهم تحصلّه يوم التصوير،
884.806: إنه يتكلم مع "هوجان" ويحكيله عن نفسه.
886.402: يقولّه إنه من مواليد "تكساس"،
ومن صغره، وهو مميز جدًا بقامته الطويلة،
890.554: اللي كانت بتعدّي مترين، واللي أهّلته
إنه يبقى لاعب "باسكت" وياخد منحة جامعية.
894.36: بس "مارك" ساب المنحة والجامعة والـ"باسكت"،
وقرر يمشي ورا حلمه، إنه يكون مصارع.
899.872: هيحكي لـ"هوجان"
إنه قرر يحترف في اتحادات مصارعة حرة،
902.84: بس كان حاسس إنه مش في مكانه الحقيقي،
كان محتاج مستوى أعلى من الحرفية.
906.024: مفيش غير مكان واحد بس
هو اللي هيرضي طموحه.
908.163: عشان كدا، عمنا "مارك"، لمّا راح قابل "هوجان"،
ما طلبش منه غير طلب واحد بس،
911.131: "قعّدني مع (فينس ماكمان)، والنبي!"
913.397: "(أبو حميد)،
(فينس) اللي بيتضرب دا، له أهمية؟"
916.12: شوف يا عزيزي!
916.712: "مارك" ما كانش عايز أكتر من توصية
تساعده إنه ينضم للـWWF.
920.596: وهنا، المصادر بتختلف،
ناس تقولّك إن "هوجان" ساعده،
922.868: وناس بتنسب الفضل لأصدقاء تانيين.
924.464: المهم إن "مارك" انضم للاتحاد،
926.496: وبنلاقي نفسينا قُدّام
مصارع شاطر جدًا على المستوى الفني،
929.616: محترف جوا وبرة الملعب، ومواظب على تمارينه.
932.05: حركاته ولياقته على الحلبة
أحسن كتير جدًا من كل المصارعين اللي شبهه.
935.779: تخيل، يا عزيزي، احنا بنتكلم عن واحد
طوله مترين، وعنده لياقة متميزة على الحلبة،
938.742: كان مظلوم وقتها إنه بيتحط
مع المصارعين العمالقة في "ماتشات".
941.534: ليه؟ لأنهم أقل في مهاراتهم على الحلبة.
944.233: هما آه، شكلهم شبهه جسديًا،
ولكن لياقتهم ضايعة.
947.399: "أنا عايز ألعب
مع الصغيرين الحِركين، اللي زيي!
949.832: بس أنا Still أطول!"
950.836: وبالرغم من كل المهارة
اللي عند "مارك كالاواي"،
953.102: إلا إنه كان في نظر الجمهور مصارع عادي جدًا.
955.825: صحيح، إنه ضخم الجثة وبيطلع مكشر وشكله مخيف،
958.95: بس لسة ما عندهوش قصة حلوة، Story.
961.138: ما لهوش ما يُعرف بلغة المصارعة الحرة
باسم الـGimmick، أو وسيلة التحايل.
965.291: الـGimmick، يا عزيزي، بالبلدي كدا،
966.435: هي التمثيلية
اللي المصارع بيحاول يبيعها للجمهور،
969.459: الكدبة الدرامية،
اللي المشاهد يحب يسمعها ويتفاعل معاها.
972.319: المصارع دا كان بيشتغل إيه قبل ما يتصارع؟
إيه اللي بيخليه يتصرف كدا؟
975.663: إيه اللي بيخلّيه يلمس كدا؟
إيه اللي بيخلّيه يضرب كدا؟
977.649: إيه اللي يخلّيه لابس Mask
أو مش لابس Mask؟
979.268: إيه هي المزيكا اللي بيخش عليها؟
وإيه طريقته و"أتيتيوده" في الكلام؟
982.601: Gimmick هي اللي بتخلّي
"جون سينا" يلعب دور الـ"رابر"،
985.034: ويلبس"بنتاكور" جينز، ويحط حوالين رقبته سلاسل،
ويعمل نفسه شابّ مُجنّد في الـ"مارينز".
990.547: الـGimmick هي الـPersona بلغة الـ"ماركتينج".
992.945: والحفاظ على السيناريو والالتزام بالشخصية
هما أهم اتفاق بين المصارع والاتحاد.
998.771: ما ينفعش يخرج عن الحدوتة
ولا عن طريقة كلام الشخصية.
1001.278: برنامج "الدحّيح" أيضًا، يا عزيزي،
له الـGimmick بتاعه،
1003.309: "الدحّيح" دا بيلبس "تي-شيرت" رمادي،
بنطلون أسود دايمًا، جزمة بيضا،
1006.434: له كلمات زي "أهوج" و"عزيزي"،
والساعة بتاعته.
1009.731: قاعد لوحده في الأوضة بتاعته.
1011.564: في الاسكتشات، مسموحله بأكتر من شخصية.
1013.606: "إيه، إيه يا (أبو حميد)؟ انت بتهج معايا!"
1016.631: ما ينفعش المصارع يخرج برة النص اللي مكتوبله،
1018.51: ولا يتكلم بطريقة كلام
غير بطريقة الشخصية اللي مكتوباله.
1021.225: كلنا هنا بنمثل،
اللاعبين بيمثلوا، المعلّقين بيمثلوا،
1025.073: حتى الحُكّام ليهم دور في السيناريو.
1026.937: والجمهور كمان، ساعات بيزُق معانا الحدوتة.
1028.923: بس أهم حاجة عند المصارع،
هي الشخصية بتاعته، طريقة كلامه ولبسه.
1032.227: خُد بالك، يا عزيزي،
إن الكلام اللي بكلمك فيه دا، مش حاجة جديدة،
1034.593: دا قديم قِدَم مصارعة المحترفين.
1036.423: كانوا زمان بيحاولوا يعملوا أي مبالغة
أو سمة مميزة في الشخصية،
1039.861: عشان الجمهور يقدر يشتريها.
1041.029: من أول اللبس اللي ممكن
يبقى شكله مستفز أو مبهرج.
1043.384: أو إن المصارع يطلع لابس Mask.
1044.973: ودي، يا عزيزي،
من الـGimmicks المضمونة في المصارعة.
1047.29: مفيش اتحاد ما فيهوش مُقنَّعين، معروفة.
1048.863: الـMask بيدّي المصارع
هيبة و"كاريزما" وغموض.
1052.118: ويا سلام بقى بقى بقى بقى،
لو يحصل حاجة، وتخلّي هذا المصارع يقلع القناع،
1056.835: زي "ماتش" معيّن برهان معيّن.
1059.001: شوف بقى دا يتباع بكام!
1060.168: الناس عندهم فضول
يشوفوا وشوش المصارعين الحقيقية،
1062.858: أنا أعرف، يا عزيزي، بشكل شخصي،
1064.227: 3 مليون شاب كانوا داخلين على النت
يشوفوا وش "راي ميستيريو" وخارجين على طول.
1068.401: اكتشفوا إنه "محمد هنيدي" في الآخر!
إيه اللي ودّاه هناك؟! معرفش!
1070.685: Traumatized لحد النهاردة الشباب.
واتصدموا جدًا، يا عزيزي، لمّا شافوا حقيقته!
1073.505: "هنيدي" كان شرير عنه! إيه دا؟!
1074.877: مش بس كدا، الشخصية اللي واخدها المصارع
1076.849: ممكن تبقى واخدة سمة عرقية مميزة.
1079.594: إنه يكون أفريقي أو إنه يكون هندي،
زي "جريت كالي".
1082.358: أو لاتينو، زي الإخوة الـ"جيريرو".
1083.943: وبالرغم من كل دا، في بداية المصارعة،
الموضوع كان كليشيه ومجرد تكملة للـShow،
1087.689: بهارات بتتحط على الضرب
عشان تسخّن الجمهور أكتر.
1090.323: ولكن بالنسبة لـ"ماكمان"،
السيناريو كان كل حاجة.
1093.02: من وجهة نظره،
الشخصيات أهم بكتير من المصارعة،
1095.698: المصارع مهما كان متنوع،
فحركاته مصيرها تتكرر،
1098.232: الـ"ماتشات" ممكن تبقى حلوة آه وكل حاجة،
ولكن شوية والناس هتزهق منها،
1102.19: الناس بتحب الشخصيات، بتحب الدراما،
1103.975: ناس تتحد مع ناس ضد ناس،
ناس تبقى خسرانة وبعدين تكسب في الآخر،
1107.815: ناس تبقى خسرانة، وبعدين حد ييجي ينقذها.
1110.096: المهم، يبقى فيه Plot ودراما وشخصيات حلوة.
1113.299: وعشان كدا، في ليلة تسعيناتية جميلة،
1115.788: يُفاجأ الشاب "مارك كالاواي"
بمكالمة من "فينس ماكمان" شخصيًا،
1119.799: بيقولّه، "ألو، الـ(أندرتيكر) معايا؟"
1121.9: هنا، "مارك" بيفهم الرسالة وبيلقطها،
ويرد ويقولّه، "أيوة، أنا الـ(الأندرتيكر)."
1126.517: الـ"أندرتيكر"، يا عزيزي، شخصية مرسومة
على مقاس "مارك كالاواي".
1130.729: الحانوتي، القاتل، أبو دم بارد.
1132.807: راجل ما بيموتش، لأنه مات بالفعل.
هو Dead Man. أسلوب كلامه مخيف!
1136.598: وضيف عليه كمان،
شكل "مارك" وقدرته على تقمص الشخصية.
1139.975: مصارع جديد على الناس،
دخلته مخيفة وطلّته مرعبة،
1142.904: مش بيكتفي إنه يكسب الخصوم بس،
1144.752: دا ممكن لو فيه عداوة طويلة، يدخّل الخصم بتاعه
في تابوت، وياخده كأنه رايح يدفنه.
1149.622: شخصية الـ"أندرتيكر" بتشق طريقها في الاتحاد،
1151.872: ويفرض على الاتحاد
إنه يرسم للشخصية دي سيناريو ثوري،
1154.916: "أندرتيكر" في بداياته
بيلاعب "هالك هوجان" على الحزام وبيكسب،
1158.088: ويلعب "ماتشات"،
الجمهور لسة فاكرها لحد دلوقتي.
1160.146: زي "ماتش" القفص الشهير
اللي لعبه قُدّام "مان كايند"،
1162.757: في مباراة أسطورية في عرض Hell in a Cell.
1164.967: لمّا "أندرتيكر" يمسك "مان كايند"
ويرميه من فوق قفص حديد طوله 5 متر،
1168.457: في واحدة من أصعب وأخطر
حركات المصارعة في التاريخ.
1171.525: ترميلي واحد من فوق 5 متر؟!
1172.839: الحقيقة، يا عزيزي، إن "أندرتيكر"
هو اللي تقمص "مارك كالاواي"، مش العكس.
1176.675: وعشان "ماكمان" يضيف هيبة على الشخصية،
عيّن لـ"الأندرتيكر" مدير أعمال مميز جدًا.
1181.169: شخصية، يا عزيزي، معروفة بـ"بول بيرر"،
1183.434: اللي ظهر مع "أندرتيكر" في سيناريو مظلم،
1185.443: بيخرج فيه "تيكر" عشان يخلّص على ضحاياه!
1187.786: و"بول" جنبه شايل جرّة شكلها مخيف،
1190.069: بيُقال إن في هذه الجرّة
سر قوة الـ"أندرتيكر"!
1192.792: برضه، يا عزيزي، شخصية المدير بتاعه،
شخصية مرسومة بشكل غامض.
1196.595: خبيث، وشكله أقرب للمسخ.
1198.392: هناك "ميكاب" محطوطله،
عشان يظهر بالشكل المرعب والمخيف دا!
1201.568: كل دا بيخدّم الـ"كاراكتر"
اللي "ماكمان" بيحاول يبيعه.
1204.448: تحس، يا عزيزي، إن احنا مش قاعدين مع رجل أعمال،
احنا قاعدين مع "السُبكي".
1207.435: واللي كبّر شخصية الـ"أندرتيكر"
في عيون الجماهير أكتر،
1209.846: كانت سلسلة الانتصارات له
في حدث الـWrestleMania،
1212.766: قصة الـ"أندرتيكر" لحد هذه اللحظة،
ناجحة نجاح معقول جدًا.
1215.913: لحد ما هتحصل مفاجأة، الخيانة!
1218.454:  -"إيه؟!"
- هي.
1220.009: "بول بيرر"، اللي هو المفروض
مدير الـ"أندرتيكر"،
1221.958: هيبيع الـ"أندرتيكر" لـ"مان كايند"، عدوه.
1224.875: الصراع دا بيتطور لحد ما بيحصل
أول "ماتش" دفن حي في تاريخ الاتحاد.
1229.979: المصارع اللي هيكسب، هيدفن التاني وهو حي.
1232.259: وهنا، السيناريو المكتوب
بيكون إن الـ"أندرتيكر" يخسر،
1235.493: وإن الـ"أندرتيكر" يتدفن وهو حي!
1237.514: الـ"أندرتيكر" يختفي فترة ويرجع من جديد،
1239.644: عشان يأكّد على فكرة
القدرات الخاصة اللي عنده.
1242.177: عشان يبقى عند الجمهور شعور مرتبك،
1243.644: مش عارفين هما خايفين من قدراته الخاصة،
ولّا فرحانين برجوعه.
1246.749: خُد بالك، يا عزيزي، إن وقتها ما كانش فيه
إنترنت بالانتشار الموجود النهاردة،
1249.908: فناس كتير، منهم أنا وأمي وأبويا
وجدّتي وكل "مصر"،
1253.992: كانوا بيشتروا السيناريوهات دي،
كأنها حصلت بالفعل.
1256.213: آه، يا عزيزي، "مصر" كلها كانت فاكرة
الـ"أندرتيكر" دا بيخلّص شغله ويرجع المقابر.
1259.825: ومصدّقين إن "كاين" أخو الـ"أندرتيكر".
1262.448: ما كانش حد، يا عزيزي، زي "رامز جلال" كدا،
1264.169: اللي هو كان فيه Debate وخناقة،
هل دا حقيقي ولّا مش حقيقي!
1267.578: الناس كانت مصدّقة إن دا حقيقي.
1268.65: المهم، إن "أندرتيكر"
بسيناريو عبقري من الاتحاد، بيرجع للجمهور.
1272.366: وبدل ما كان بيبيعلهم شخصية الحانوتي المخيف،
1274.9: بقى يبيعلهم قصة الوحش المخيف
اللي اتعرض للخيانة،
1277.325: اللي اتدفن صاحي وراجع عشان ينتقم!
1279.334: دي بالنسبة للجماهير قصة معقدة،
وأحلى بالكتير من راجل حانوتي.
1283.039: طبعًا، الجمهور دلوقتي مستني الانتقام،
1285.651: يمسك "بول بيرر" ويدمره.
1287.76: بس هنا "ماكمان" يتعلم
من المخرج الكبير "محمد سامي"،
1290.84: ويقولّك، "لأ، مش دلوقتي!
ننزل بالتترات، وبعد كدا نشوف بقى.
1294.475: فيه انتقام جاي وهنصوره بالـ(موبايلات)،
وهننتصر في الآخر، ما تخافش!
1297.946: بس لسة، ليس الآن.
1299.144: خلّينا نجمع تذاكر الأول،
ونعمل (ماتشات) أكتر،
1302.325: وبعد كدا نشوف،
هندّي الجمهور اللي هو عايزه، ولّا لأ.
1305.695: أجّل الانتقام للآخر، و(أحمد سعد) ييجي يغني،
وهننبسط كلنا، ما تخافش!"
1309.367: الحقيقة، يا عزيزي، إن الاتحاد
هيقدّم للجمهور سيناريو أروَش بكتير، السر.
1313.187: "بول بيرر" بيبادل "أندرتيكر"
ابتزاز واضح وصريح،
1316.346: "لو ما رجّعتنيش وكيل أعمالك تاني،
هكشف أسرارك المظلمة للجمهور."
1320.482: "إيه يا (أبو حميد)؟
ما تقولش! كان سالف الـ(بالطو)؟!
1322.658: إخص، كنت فاكره معاه!"
1323.975: طبعًا "أندرتيكر" يقولّه، "أنا ما بتهددش،
وما حدش يلويلي دراعي، إلا (كريس بنوا)،
1327.989: اكشف يا عم السر، أنا مش خايف!"
1329.462: طبعًا، "بول بيرر" هنا بيكشف السر.
1330.958: السر، يا عزيزي، هنا، بيبقى إن "أندرتيكر"
وهو طفل صغير حرق بيت أهله.
1335.724: وكان سبب موت
أبوه وأمه وأخوه الصغير في النار.
1339.767: "أندرتيكر" كان فاكر إن عيلته كلها ماتت،
1342.367: بس ما يعرفش إن أخوه الصغير نجا،
1344.582: والأخ دا معروف النهاردة
في المصارعة باسم "كاين".
1347.592: "إيه؟!"
1348.323: انت متفاجئ من إيه يا عزيزي؟
الكلام دا مر عليه أكتر من 20 سنة! فيه إيه؟
1351.188: "كاين" دلوقتي راجع ينتقم من أخوه الكبير.
1354.495: دا كان سيناريو
من أنجح سيناريوهات المصارعة الحرة،
1358.435: ولحد هذه اللحظة، يا عزيزي،
فيه ناس لسة مصدّقاه.
1361.348: بما فيهم الرئيس "بايدن".
1362.33: "إيه يا (أبو حميد)، انت بتقول إيه؟
يعني دا مجرد استعراض؟
1365.611: و(كاين) مش أخو (أندرتيكر)؟!"
1367.598: إيوة... أيوة يا عزيزي.
1369.049: دا بني آدم ودا بني آدم تاني،
1370.585: لعبة، "ماكمان" عملها هو والفريق بتاعه.
1372.751: طبعًا، يا عزيزي، أحب أأكدلك
إن كل دا تمثيل في تمثيل،
1376.277: - "بجد يا (أبو حميد)؟"
- آه، دا تصريح حصري.
1378.018: - "المصارعة فيها تمثيل؟"
- آه، يا عزيزي، المصارعة تمثيل.
1380.463: شُفت، يا عزيزي، الفيديو بتاع "سانتينو"
اللي عامل نفسه تِعبان؟
1382.996: دا تمثيل، يا عزيزي، طبعًا.
دا مش مصارع، دا بيتعالج!
1385.559: السيناريو دا بينقل شخصية الـ"أندرتيكر"
لحتة تانية عند الجمهور.
1388.773: خصوصًا، يا عزيزي، إن مع توالي الأحداث،
وخيانات "بول بيرر" المتكررة،
1392.423: "بول بيرر" بيساعد "كاين"
إنه يدفن الـ"أندرتيكر" حي.
1396.351: مش بس كدا، دا كمان هيحرق القبر بتاعه.
1398.662: ولكن الـDead Man لا يموت!
1400.767: ويرجع الـ"أندرتيكر" في WrestleMania 14،
عشان يحسم عداوته مع "كاين"،
1404.472: ويكمل سلسلة انتصاراته
اللي اتعرفت باسم The Streak.
1407.247: هنا، كان السيناريو المفروض يخلص،
1408.94: بس "ماكمان"، زيه زي أي رجل أعمال،
1411.433: عنده شركة وعايز يعمل أرباح والموضوع يكمّل،
1414.286: كان لازم يجيب آخر الموضوع.
1415.938: خلّى، يا عزيزي، "أندرتيكر" يعترف
إنه كان قاصد يحرق البيت،
1419.118: حوّل الـ"أندرتيكر" اللي الناس بتحبه،
لشرير تمامًا.
1422.076: شوية يتحالف مع "كاين"، شوية يعجنوا في بعض.
1424.409: لكن الناس والاتحاد والـ"أندرتيكر"
حسوا إن كدا كفاية على السيناريو دا.
1428.159: هنا "مارك كالاواي"، الـ"أندرتيكر"،
ياخد قرار مهم جدًا في مسيرته.
1431.481: "كفاية (أندرتيكر)، أنا عايز شخصية جديدة."
1433.389: باختصار يعني،
الـ"أندرتيكر" مش عاجبه الكلام دا.
1436.431: "مارك كالاواي"، يا عزيزي،
بعد ما زهق من الـ"أندرتيكر"،
1438.82: قرر يروح لشخصية شبهه أكتر،
1441.064: شخصية يقدر من خلالها يتكلم ويعبّر،
1443.237: ما يكونش غامض كدا
زي الـ"أندرتيكر" وكلامه قليل.
1445.402: الحديدة كانت واحشاه!
1446.36: وهنا، بيظهر بشخصية الـAmerican Badass!
1448.772: رجُل العصابات اللي بيخش الحلبة
على موتوسيكل "هارلي"،
1451.417: ورابط راسه كدا، زي ما يكون مصدّع.
1452.89: شخصية جديدة على الـ"أندرتيكر"
ومختلفة وليها بريق.
1455.399: واحنا دلوقتي في نهاية التسعينات،
بنعيش عصر جريء ومبهر في تاريخ الاتحاد،
1459.415: اسمه The Attitude Era.
1460.866: الـAttitude Era بدأت من سنة 1997،
1463.366: الـGimmick أو السيناريوهات
في عصر بقى الـAttitude،
1465.404: كانت تُعتبر أحسن من أي وقت فات.
1467.246: الاتحاد بقى يقدّم حواديت وشخصيات أكثر جودة.
1469.947: المصارعين مش لازم يتسموا بألقاب مبالغ فيها،
1472.235: ممكن تبقى المبالغة في الـ"ماتشات"،
اللي كانت أعنف بكتير.
1474.496: بتتعمل في أقفاص وزنازين
وضرب بشواكيش وكراسي وترابيزات.
1479.072: كمان، الكتابة اتطورت،
الشخصيات بقت مكتوبة أحسن.
1481.836: بقى سهل على الجمهور يصدّقها.
1483.309: بقينا نشوف مصارعين بيهزروا،
بيضحّكوا الجمهور بنكتة، زي "ذا روك".
1486.155: أو شخصيات مُعقّدة،
شرير مثلًا، بس شكله وسيم،
1488.861: مش مجرد وحش ضخم أو مسخ مخيف، لأ.
1490.926: دا هيبقى فيه Technicality وحرفنة،
زي مثلًا، "تريبل إتش".
1493.367: كمان، القصص بقت مُركّبة أكتر،
مش مجرد تحدي بين اتنين أقويا، لأ.
1496.752: بقى فيه صراعات شخصية، ودراما عائلية جديدة.
1499.318: عيلة "ماكمان" نفسها، دورها في الدراما
بقى أكتر من أي وقت قبل كدا.
1502.566: لدرجة إن "فينس ماكمان" كان بيعمل سيناريوهات
قايمة على تمرد "ستيف أوستن" عليه
1507.208: يبقى هو الـVillain،
الناس بتكرهه وبتضحك عليه.
1509.611: و"أوستن"، الموظف اللي عنده،
هو اللي ليه شعبية مع الجمهور، عشان بيهينه.
1513.174: أحب أنا، يا عزيزي،
الناس اللي تبقى فاهمة لونها.
1514.933: "مش مهم أتهان، المهم نبيع."
1516.462: "ماكمان" كان عارف كويس أوي
إن الناس هتحب تشوف المنظر دا.
1518.817: الناس هتحب تشوف الإهانة دي بتحصل
في مدير ومالك الاتحاد اللي هما بيتكلموا عليه.
1522.678: الشخص الرأسمالي بالقوة دي،
بيحبوا يشوفوا بيتهان،
1525.883: يحبوا يشوفوا بطلهم بيهينه،
حتى لو كان هو اللي بيقبضه!
1528.863: In Fact، عشان هو بيقبضه، نحب إنه يتهان.
1531.622: و"مارك كالاواي" في شخصية الـBadass
كان لايق جدًا على الفترة.
1534.274: وكمان كمصارع، كان بدأ يتطور جدًا
في الحلبة ويغيّر من حركاته.
1537.522: بس برضه، يا عزيزي، الجمهور بدأ يزهق.
1539.789: الحركات المتكررة والعنف المبالغ فيه، بقى Over!
1542.773: وصعب عند حدود معيّنة، تعلّي عليه،
الخدع، بطبيعة الحال، بتخلص!
1546.207: والعنف ما تقدرش تزوده عن حد معيّن
علشان ما تحصلش إصابات.
1548.873: العنف في المصارعة خدعة مُصمَّمة بعناية،
زيها زي السينما.
1552.438: وهنا، شوية الناس تبدأ تتعود
على الـAttitude Era
1555.608: اللي حتى لو كانت مكتوبة حلو،
1557.016: بس الناس عايزة حواديت جديدة، شخصيات جديدة.
1558.977: والـAmerican Badass بتاع الـ"أندرتيكر"
أو بتاع "مارك" يعني، بدأ يقدم.
1562.465: شرير آه، ومعاه عصابة،
وبيتحرك براحته في العرض،
1564.99: بس شخصية واضحة. يا أخي!
1566.263: إنما الشحصية القديمة بتاعت الـ"أندرتيكر"
كانت شخصية محيرانا معاها.
1569.373: مش عارفين، ازاي شايفينه
هو البطل، و"كاين" هو الشرير،
1572.091: مع إن هو اللي حرق البيت
اللي كان فيه "كاين"،
1574.429: و"كاين" هو اللي المفروض ياخد بتاره.
1575.935: بس برضه، "كاين" عمل كدا
عن طريق خيانة واحد زي "بول بيرر".
1579.192: اللي هو شكله وحش وقبيح.
وبرضه، فيه إشاعات إن هو أبو "كاين".
1582.148: فيه "وحيد حامد"!
1583.848: سيناريو كان حلو كدا
ومشغّل الشغل مع الجمهور!
1586.577: وهنا، في هذه اللحظة، بيقرر "مارك"
ينهي مسيرة الـBadass،
1590.233: اللي كان هو كمان زهق منها.
1591.372: ويرجع تاني ليعيد تسويق Brand الـ"أندرتيكر"
1594.261: مع بداية الألفية.
1595.441: بس "مارك" وقتها، ما يعرفش
إنه على معاد مع تحدي جديد ومختلف،
1598.61: وإنه ما بقاش شابّ،
دا بقى من أقدم الناس اللي في الاتحاد.
1600.816: وقُدّامه تحدي صعب مع جيل جديد وعقلية جديدة،
1604.091: وحقبة جديدة قد تكون
هي الأميَز في تاريخ المصارعة.
1607.465: حقبة الـRuthless Aggression،
عدوان بلا رحمة.
1610.84: في مطلع صيف 2002،
وبينما الجمهور مستمتع بعرض الـRaw،
1613.967: يخرج "فينس ماكمان" ويعلن عن تصريح مهم،
1616.34: "نحن الآن في بداية عصر جديد من المصارعة،
1618.294: الـRuthless Aggression
هو الشعار الجديد للاتحاد."
1621.152: العنف والشخصيات الروشة
ما بقتش كفاية للجمهور.
1623.544: الإنترنت بدأ ينتشر
وجمهورنا تفكيره بدأ يتغير،
1626.758: ونظرته كمان لـ"ماتشات" المصارعة
بدأت تتغير.
1629.129: احنا كدا كدا بنمثل،
1630.543: وبنعلن عن دا إن دا عرض ترفيهي،
1633.125: بس، مش كل جمهور التليفزيون لسة عارف.
1635.81: لسة فيه ناس، أمثال "زياد" بتاع "عين شمس".
1637.864: لسة دُول حوالين العالم
1639.548: فاكرين الشواكيش بجد والترابيزات بجد،
والسيناريوهات حقيقية.
1643.645: هنا، بدأ الاتحاد يركّز
على قصص وحواديت جريئة.
1646.668: يعني مش مجرد أنماط من الأفعال المهروسة.
1648.599: "لو دخّلنا بقى العنصر النسائي في الموضوع،
1650.555: خلّينا نشوف علاقات غرام.
1651.733: الـCouples بقى ليهم أدوار أكتر.
1653.321: اعمل مثلثات حب،
Love Triangles، بين الشخصيات."
1656.03: زي "إيدج" و"ليتا" و"مات هاردي".
1657.76: ما تفهمش، يا عزيزي، "إيدج" دايمًا
حاشر نفسه في كل حاجة!
1659.906: فيه إيه يا "إيدج"؟ خلاص يا أخي!
1661.573: انت كدا وصلت للـEdge!
1662.678: تنويهات أكتر على الشخصيات بتاعت مصارع زمان.
1665.064: حتى الـClowns، اللي دورهم يضحكوا
1666.597: بقى ليهم قصص ممسوكة أكتر.
1667.992: زي القزم "هورنسووجل"،
1669.16: اللي كان تطور للـMidget Wrestling
أو مصارعة الأقزام،
1672.096: اللي كانت في وقت من الأوقات
ناجحة نجاح كبير.
1674.004: "ماكمان" حب يستغل دا برضه.
1675.677: حتى شخصية مهرج زي "سانتينو ماريللا" كدا،
1677.958: اتعملّه Backstory كويس،
إنه كان واحد من الجمهور ودخل المصارعة صُدفة،
1681.392: وبيحاول يثبت نفسه.
1682.522: شخصيات رياضية، اتعملّهم Rebranding.
1684.852: زي البطل الأولمبي "كيرت آنجل"
و"مارك هنري" و"بروك ليسنر"
1687.792: وطبعًا "ذا روك".
1688.845: ?Can you smell what the Rock is cooking
1691.603: كان يعمل الحركة دي، تلاقي هنا العكس بقى!
1694.17: دي بقى صعبة، يا عزيزي!
1695.265: كنت أشوفهم بقى، "دي سهلة أهي، أهي!"
1697.341: وبعدين تيجي تكتشف إن هو لقى العكس!
1701.278: إيه الفظيع فيها؟
ما "عادل إمام" بيعملها من زمان!
1703.374: مش بس كدا، يا عزيزي، زي ما قلتلك،
مفيش مصارعة من غير مُقنَّعين!
1706.386: بس في الـRuthless Aggression
ما كانش أي مُقنَّع، كان "راي ميستيريو".
1709.196: "فينس ماكمان" نفسه دوره زاد في الحدوتة،
1711.093: وكمّل في السيناريو الرئيسي
بتاع إنه هو متخانق مع المصارعين،
1714.157: لمّا كرر السيناريو دا مع فريق "دي إكس"،
1716.136: وخلّاهم من أشهر الفرق الشعبية
في تاريخ المصارعة.
1718.592: "تريبل إتش" و"شون مايكلز".
1721.526: ومرة تانية، في تحدي غريب،
1723.08: قُدّام رَجُل الأعمال، آنذاك،
واللي خاربها حاليًا، "دونالد ترامب"،
1726.64: لمّا كانوا عاملين في 2007
الـBattle of Billionaires، صراع الأثرياء.
1730.265: واللي كان معتمد على إن كل واحد فيهم
يجيب مصارع، "ماكمان" و"ترامب" يعني،
1733.754: والمصارع يلعب باسم رجُل الأعمال اللي بيمثله
على رهان غريب جدًا.
1737.056: السيناريو دا انتهى
بهزيمة المصارع اللي بيمثل "ماكمان"،
1740.238: و"ترامب" Live
حلق لـ"ماكمان" شعره على الـ"زيرو"!
1743.768: الحقبة دي كمان اهتمت بالجانب الفني،
1745.75: مفيش "ماتشات" هزيلة أو ضعيفة هتتلعب،
1747.913: "مارك كالاواي" و"ماكمان"
كانوا عارفين الكلام دا كويس.
1750.375: وعارفين إن شخصية "أندرتيكر"،
الجمهور مستنيها آه،
1753.061: بس مش بنفس سيناريوهات زمان.
1754.566: الجمهور بقى مركّز وواعي أكتر وشاف.
1756.706: ما ينفعش يعني كل شوية
تدّفن، وترجع الأسبوع اللي بعده صاحي،
1760.086: وابتسامتك منورة أد كدا،
ووشك الدموية رادة فيه!
1763.26: كأنك لسة حالق!
1764.355: هنا، تبدأ الشخصية ترجع
لسيناريوهات أقل خيالًا،
1767.797: بهيبة أكتر وبشخصية راسية أكتر وأكتر.
1770.213: ما عادتش شخصية "كوميكس"، بقت شخصية مرعبة.
1772.202: حاجة كدا، يا عزيزي، تفكرك
بتطور شخصيات "باتمان".
1774.657: خصوصًا، إن دا بيحصل مع تقدّم سن "مارك"
وتجديده للـStyle بتاعه.
1778.011: خلاص، بقى كفاية أوي للجمهور الدَّخلة!
1780.28: الضلمة والبالطو الأسود والقبعة السوداء.
1782.916: دا غير الموسيقى المخيفة ومنظر التابوت.
1784.849: منظر "سيد الظلام" وسط مساعدينه وأتباعه،
1787.273: داخل الحلبة ببرود من فوق الحبل التالت،
بيستعرض طوله.
1790.719: قلعته للـ"بورنيطة"،
قلبته لعينه، ركعته نُص ركبة.
1793.449: مشيته على الحبل وهو ماسك دراع خصمه.
1795.442: كفاية الطريقة اللي بيتكلم بيها،
1796.995: أو ظهوره المفاجئ من أي مكان في الحلبة.
1799.196: أو قومة الموتى اللي كان بيفوق بيها
قبل ما يقضي على خصمه.
1812.104: ارحم أمي بقى!
1814.484: بيعمل مجموعة حركات الجمهور حافظها،
1816.54: وينهيهم بـFinish شاهد القبر، الـTombstone.
1819.587: الأجمل والأشهر عنده.
1820.972: خط الـ"أندرتيكر"
بقى أهم خط درامي في عروض الـWWE،
1824.365: اللي هي بقت التطور بتاع الـWWF.
1826.337: والجمهور دخل في قصة غرام
مع سيناريو الـ"أندرتيكر"،
1829.08: اللي بيحاول حياة أخصامه لجحيم
1830.635: بجملته القصيرة المخيفة،
1833.633: بتجيب صريخ يا عزيزي!
1834.658: كنت بقعد أنا بقى وإخواتي إيه،
1835.835: "يا لهوي!
1837.562: دا Rest in Peace!"
1839.792: في مقال بعنوان،
1845.302: بيقول الكاتب عن "مارك كالاواي"
صاحب شخصية الـ"أندرتيكر"،
1847.685: "أنه قد فعل ما لم يستطع أحد من قبل فعله.
1850.655: تجاوز حيلته،
وأعاد ابتكارها مرارًا وتكرارًا،
1854.18: ليس فقط بالمظهر الخارجي،
1855.648: ولكن أيضًا الفرضية والفكرة بأكملها."
1857.732: عظمة الـ"أندرتيكر" مش في إنه
مصارع بيشيل أوزان وبيضرب كويس،
1861.891: عظمة الـ"أندرتيكر" في الحدوتة.
1863.648: عظمته كـ"كرييتيف"،
وكمؤدي حافظ على الشخصية، مش بس العضلات.
1867.987: عشان كدا الـ"أندرتيكر" ما كانش لازم إنه
يكسب كل شوية حزام Heavyweight، ولا WWE.
1872.374: كفاية الخط الدرامي اللي بينتهي
عند عرض الـWrestleMania
1875.303: والجمهور يسأل، "يا ترى هل دي السنة
اللي هتتكسر فيها سلسلة الانتصارات؟
1879.517: ولّا السيناريو هيتكرر تاني؟"
1881.106: ولكن، يا عزيزي، المشكلة اللي ظهرت بعد كدا،
1883.516: لم تكن في الـ"أندرتيكر".
1884.593: ولكن كانت في الاتحاد نفسه.
1885.948: خلّيني أقولّك إن إدارة الاتحاد
في آخر 10 سنين، بدأت تتغير،
1888.812: بقى فيه رقابة أكتر وحواديت أقل بكتير،
1890.998: وما تنساش وعي الناس
بالجانب الترفيهي في اللعبة،
1893.377: أغلب الناس بقت عارفة إن دا تمثيل،
1895.167: حتى ذوقنا في التمثيل دا بيتغير.
1896.926: الاتحاد خلاص، كل سيناريوهاته بقت محفوظة.
1899.118: حتى نمط الفوز
أو تغيير صاحب الحزام بقى مُتوقَّع.
1901.833: يعني مثلًا، نادرًا ما حد
بيخسر حزام في عرض أسبوعي،
1904.843: لازم في عرض شهري.
1905.868: النتايج كمان بقى سهل توقعها.
1907.488: اللعيبة الجداد كتير منهم ما كانش مميز،
1909.723: سواء كلعب أو كحكاية.
1911.106: فين وفين، لمّا يظهر سيناريو مبهر،
ويتراجع بسرعة.
1913.676: زي مصارع واعد يتقدّم بصورة مختلفة،
1916.03: أو رجوع مصارع مشهور في زيارة سريعة للاتحاد،
1918.517: زي المفاجآت اللي بتحصل كل سنة
في عروض الـRoyal Rumble.
1920.894: "ماتش" الـ30 مصارع.
1921.903: للأسف، الموضوع ما عادش بينجح زي الاول،
1923.608: والكل أدرك إن هذه
هي اللحظات الأخيرة لهذا الجيل،
1926.705: ولازم نعمل نهاية ملحمية.
1928.517: وفي يوم 21 إبريل في 2012،
1930.31: لقاء أخير في العرض والحدث السنوي الأهم،
1932.674: الـWrestleMania في النسخة الـ28 منها،
1934.869: بنشوف "ماتش" ملحمي
بيجمع بين "أندرتيكر" و"تريبل إتش"،
1938.003: اتنين من أقوى مصارعين هذا الجيل
في آخر أيامهم،
1940.626: وفي نوع مباراة مفضل للـ"أندرتيكر"،
الـHell in a Cell.
1943.746: بتحكيم من الـSpecial Guest Referee،
"شون مايكلز"،
1946.436: ماتش عنيف وقوي جدًا،
1948.139: حصل فيه تقريبًا كل حركات المصارعين.
1950.303: كان باين إن كل واحد بيجتهد أوي
وبيجيب آخره في اللعب،
1953.38: كل واحد بيلعب فوق طاقته بمراحل.
1955.108: عشان عارف، زي ما تقول كدا،
إن هذه الحقبة خلاص بتنتهي.
1958.281: "وأيام وجودنا على مستويات العروض بتخلص خلاص.
1960.74: مش عارفين شكل حياتنا
هيبقى عامل ازاي من غير عروض مصارعة،
1963.724: وجولاتنا بين البلاد."
1965.016: الجمهور دلوقتي بيتفرج على "ماتش"،
عارف إنه مش هيشوف زيه تاني.
1967.573: دا آخر "ماتش" من نوعه.
1968.928: صحيح، الاتنين دُول مش أهم رياضيين في العالم،
1971.044: ولا أصلًا دا تنافس حقيقي،
1972.494: كل الناس دلوقتي عارفة ومتأكدة
إن اللي بيحصل دلوقتي
1975.335: سيناريو مُتفق عليه خطوة خطوة،
1977.561: اتعمل كمان عليه أكتر من "بروفة"
عشان سلامة المصارعين.
1980.299: "تريبل إتش" دخل الـ"ماتش"
وهو عارف إنه هيخسر،
1982.401: "أندرتيكر" عارف إنه هيخرج كسبان،
1984.09: "شون مايكلز" بيمثّل
إنه بيتفاعل مع نتيجة هو مش عارفها،
1987.039: مع إنه عارفها ومتدرب عليها معاهم.
1989.245: ولكن كل دُول احترموا القصة، وحكوها صح.
1991.652: وفي النهاية، يكسب الـ"أندرتيكر".
1993.326: والجمهور يشوف دا،
مش بس بيحب اللي بيحصل قُدّامه،
1995.833: دا إيده بتتقطع من التصقيف والتحية
للـ3 أساطير دُول.
1999.479: اللي ممكن ما يبقاش
عارف أساميهم أصلًا الحقيقية،
2001.448: ولكنه شايف 3 زملاء وأصدقاء
في آخر محطة ليهم،
2005.401: في مسيرة طويلة جدًا صنعت منهم نجوم.
2008.129: وهما الآن في طريقهم للتقاعد.
2009.885: دي ناس بتودع أكتر حاجة بتحبها مع بعض.
2012.422: هي دي، يا عزيزي، الحكاية اللي تتحكي
2013.8: على أد بساطتها، بس دي الحكاية اللي بجد،
2015.943: مش حانوتي غامض هيقابل Badboy،
2017.929: والتاني هيطلعله Hammer ويخبطه بيه.
2019.92: هنا، يا عزيزي، جميع مَن في الحلبة،
وأمام الشاشات Live،
2023.1: بيدركوا إن هذه هي لحظة الراحة المثالية.
2026.371: وإن دي The End of an Era.
2028.577: بقولها بنفس أسلوب الـ"أندرتيكر"،
Rest in Peace.
2046.911: دا كلام الكاتب "جوناثان سنودين"
2048.718: عن المراحل الأخيرة في شخصية الـ"أندرتيكر"،
2050.831: اللي للأسف "ماكمان" ما عرفش يستغلها صح،
2052.893: وينهيها بعد الـEnd of an Era.
2054.858: الـ"ماتش" دا، يا عزيزي،
كان المفروض الـ"أندرتيكر" يقف هنا.
2056.964: وقرر زيه زي أي مدير مؤسسة عايزها تستمر،
2059.859: إنه يحقق أقصى أرباح ممكنة،
2061.476: حتى لو على حساب الحدوتة.
2062.824: وخصوصًا، إنه وارد هو نفسه يكون حس إن خلاص،
2065.469: الأيام الحلوة خلصت،
2066.666: وإن احتمال كبير جدًا
المصارعة ما ترجعش زي زمان.
2068.876: ولكن للأسف، الـ"أندرتيكر" نفسه بيختلف
مع طريقة نهاية مسيرته،
2072.105: لمّا قال في لقاء مع "إيد يونغ"،
إن دا ما كانش أحسن سيناريو
2074.834: لكسر سلسلة انتصارات الـ"أندرتيكر"
في WrestleMania.
2078.055: "أندرتيكر" عمره ما خسر
أي "ماتش" في WrestleMania،
2079.851: فييجي بقى على الـ"ماتش" دا
اللي يكسبه فيه "بروك ليسنر"؟
2082.953: اعتراضه، يا عزيزي،
ما كانش على "ليسنر" كشخص،
2084.43: اعتراضه على "ليسنر"
إنه نجم محقق تمامًا وناجح عند الجمهور،
2087.952: مشهور في الـWWE، ولاعب في الـUFC.
2090.129: الجمهور شايف "ستايله"، هنا ومنافساته هناك.
ومعجب بيه تمامًا.
2093.438: وإنه كان شايف إن الأحسن
اللي يكسر سلسلة الانتصارات دي
2096.645: يكون مصارع جديد،
2097.705: حدوتة جديدة
تقوم على أنقاض حدوته اللي بتخلص.
2100.918: خصوصًا، إن الاتحاد في أمس الحاجة
للحدوتة دي دلوقتي.
2103.823: نجم جديد شابّ،
هو اللي كسر الـ"أندرتيكر".
2106.511: يقدر يسحب جيل جديد من المصارعين معاه.
2108.441: "مارك كالاواي" كان شايف
إن حد زي "رومان رينز" أحق بكتير بالانتصار دا.
2111.821: كمان كان واضح في الوثائقي The Last Ride،
2113.748: اللي بيحكي عن آخر سنواته في المصارعة،
2115.422: إرهاقه الشديد من"رتم" حياته كمصارع،
2117.317: يقعد ينتقل بين الولايات
في عروض في كل حتة في "أمريكا"،
2120.512: وبعد كدا، حتت كتيرة في العالم،
آخرهم يمكن في "السعودية".
2123.453: "رتم" حياة سريع وقاسي.
2124.965: كان واضح إن هو
مش مبسوط ومفتقد أسرته وعيلته،
2127.412: وإنه كان محتاج يرتاح من ضغط السفر والتدريب.
2130.188: كمان كان نفسه يعيش كمشهور بجد،
2131.79: لأنه طول "كاريره"
كمصارع بشخصية الـ"أندرتيكر"،
2134.696: ما ينفعش يظهر في أماكن عامة بشكل واضح،
2136.829: دا هيبوظ الـPersona،
ويكسر الهيبة اللي صنعها الـ"أندرتيكر".
2139.645: كأن أنا الـ"أندرتيكر" دا بشوفه،
وإيه دا، وحانوتي، وبيصحى من الموت،
2143.575: ألاقيه جنبي في القهوة؟
ألاقيه بيطلب "ستارباكس"؟!
2145.708: ألاقيه بيغيّر الحجر،
والقهوجي بيقولّه، "أحلى غيار لـ(أندرتيكر)"؟
2148.998: فضل، يا عزيزي، كدا عشرات السنين، متخيل!
2151.0: مش نجم بقى بيروح بقى مهرجانات
وبيلبس وبيعمل وبيغنّي،
2154.238: والاعتراض ما كانش جاي من الاتحاد بس،
2155.763: "مارك" نفسه كان حاسس إن هو
عشان يعمل هذه الشخصية، محتاج يتصرف بهذا الشكل.
2159.316: ولكن النهاية لم تكن كما تمنى "مارك كالاواي".
2162.739: كان نِفسه إن آخر "ماتش" له في WrestleMania،
2164.699: يكون على الحلبة وسط الجمهور،
زي ما كان متعود.
2166.941: بس بسبب الكورونا،
الـ"ماتش" اتلعب بطريقة الـBoneyard،
2169.254: واتسجل قبل معاد بث WrestleMania،
2171.385: وانتهى بانتصار الـ"أندرتيكر" الأخير
2173.405: وScore مرعب
في تاريخ الـWrestleMania، 25 لـ2.
2176.165: حكاية انتصار نفس الشخصية اتكررت 25 مرة،
2179.341: والجمهور كل مرة بيحبها،
2181.069: بس خلاص، آن لـ"سيد الظلام" أن يستريح،
2183.452: وأن توضع صورته في الـHall of Fame.
2185.628: ويتقاعد "مارك كالاواي"
2187.18: عائدًا إلى حياته شديدة العادية،
2189.519: ولكنها مُقرّبة لقلبه.
2190.936: خلاص بقى، هينزل الشارع براحته،
ويلبس اللي هو عايزه،
2193.796: ويتصور مع المعجبين وهو بيجر عربية،
2195.976: وينزل مع أسرته يجيب بقالة،
2197.636: ويقلي بطاطس براحته مع عياله،
2199.189: ويطلع في "إنترفيوهات".
2200.447: دايمًا، يا عزيزي، في "إنترفيوهاته"،
تلاقيه قاعد في المطبخ، لابس براحته كدا،
2203.166: ومراته معدّية من وراه تجيب حاجة،
2204.486: مفيش أي مراعاة
لأن هو الراجل بيعمل "إنترفيو"!
2206.23: "خلاص بقى، أنا عايز أبقى حُر."
2207.584: تحس إن انت دخلت نمرة غلط،
2208.6: اللي هو،
"آه، أنا آسف، مستر (أندرتيكر)! إيه دا؟!"
2211.103: وبعيدًا عن الأجواء العائلية،
2212.583: يخطف وقت مع نفسه
ويطلّع "ماتش" قديم يتفرج عليه،
2215.175: ويفتكر الأيام الجميلة.
2216.982: في 18 ديسمبر 2022،
2218.799: قعد مليار ونُص إنسان
يتفرجوا على نهائي كاس العالم،
2222.757: بين "فرنسا" و"الأرجنتين".
2223.985: ورغم إن زيه زي الـFinal اللي قبله
 "مونديال" 2018،
2226.924: شهد تسجيل 6 أجوال،
2228.761: إلا إن "ماتش (الأرجنتين)" مختلف.
2230.367: أحسن نهائي في تاريخ كؤوس العالم،
2232.473: ودا ببساطة لأن قصته أجمل بكتير.
2235.017: فيلم مش عارفين نتوقع نهايته،
2236.438: دراما وحدوتة بيتبنيلها من أكتر من 20 سنة،
2239.776: صراع بين شخصيات معقدة،
2241.236: أسطورة جديدة لسة بتتكون،
2242.848: ضد أسطورة قديمة عمرها ما كسبت البطولة دي،
2245.709: والناس هتموت وتكسب.
2247.449: أغلب سكان الكوكب عايزينه يكسب،
2249.246: عايزين القصة دي تخلص.
2250.745: دا، يا عزيزي، اللي احنا كبشر بنتابع الرياضة عشانه،
2252.898: لأن الموضوع لو عبارة
عن أداء بدني أو مهارة بس،
2255.817: كان زمان رياضة رمي الجُلة أحق بالشعبية دي.
2258.18: عزيزي، رياضة صعبة.
2259.02: بتمسك، يا عزيزي، حاجة أتقل من همومك،
2261.226: تحاول ترميها لحاجة أبعد من طموحاتك!
2263.5: متخيل، يا عزيزي، النتيجة؟
2264.476: نفس، يا عزيزي، الدراما دي
2265.511: بتشوفها في الـ"ماتش" الشهير
لـ"محمد علي كلاي" ضد "جورج فورمان"،
2268.417: اللي كان اسمه Rumble in The Jungle.
2270.284: واحد من أهم "إيفينتات"
رياضة الملاكمة عبر تاريخها.
2273.018: لأن الدراما اللي فيه قوية،
2274.283: البطل العائد للمطالبة بلقبه.
2276.096: الطيب الضعيف في مواجهة الشرير القوي.
2278.332: "محمد علي كلاي" في مواجهة "جورج فورمان".
2280.542: مش ملاكم في مواجهة ملاكم تاني،
2282.512: قصص في مواجهة قصص.
2284.014: Rumble in The Jungle
شافه 30% من سكان "الولايات المتحدة" وقتها،
2288.402: وعلى مستوى العالم،
تقريبًا شافه مليار بني آدم.
2290.929: رقم مرعب بمقاييس الوقت دا.
2292.404: "والله، وبمقاييس النهاردة وحياتك!"
2293.783: هل دا معناه إن الكوكب كله وقف على رجل
عشان يشوف "ماتش" ملاكمة؟
2296.941: هل كل دُول من عشاق "حلم العُمر"؟
2298.931: طبعًا لأ، ولكن عشان الحدوتة جميلة.
2300.863: هي دي الفكرة، يا عزيزي،
اللي فهمها "فينس ماكمان" في المصارعة،
2303.672: هو مش بس حط القتال في قالب مسرحي، لأ.
2305.946: دا خلّى حلبة المصارعة دي خشبة مسرح.
2307.887: بيحصل فيها كل شيء،
2309.396: حب وخيانة وعقود وخناقات،
وضرب وجوازات،
2313.546: وقصص صداقة وقصص خيانة،
وقصص حب وقصص كُره.
2316.544: كل حاجة بتحصل قُدّامك،
2318.044: وكل الصراعات والتكتلات
انت شايفها بعينك وهي بتتخلق،
2321.068: مش مهم يكون دا حقيقي ولّا لأ،
مش مهم خالص.
2323.155: مش مهم أي حاجة،
غير إن الدراما تبقى مظبوطة، البناء الدرامي.
2326.729: ابني الدراما، شطّب الحبكة، افرش "إفيهات"،
تخش الحدوتة بتاعتك عريس.
2331.41: دا اللي خلّى "ماكمان" من شركته دي
يعمل معجزة اقتصادية،
2334.325: اشتراها، يا عزيزي، بمليون دولار،
2335.973: ويفضل يكبر فيها
لحد ما قيمتها السوقية توصل دلوقتي
2339.204: لـ9 مليار دولار ونُص تقريبًا.
2341.702: النهاردة، يا عزيزي، هناك كلام،
2343.027: إن الصندوق السيادي السعودي
بيشتري هذه الشركة بهذا الرقم،
2345.839: بيشتري هذه القصة اللي صنعت قصص.
2348.034: عزيزي المشاهد،
احنا كائنات راسمالنا هو الحدوتة،
2350.566: ما نعرفش نعيش من غيرها،
دايمًا بندوّر عليها.
2352.495: ولمّا حد بيقدملنا قصة حلوة، سردية حلوة،
2354.85: بنروح معاها تمامًا لحد النهاية،
2356.804: حتى لو كنا عارفين إنه بيكدب،
2358.532: أو إنه احتمال يكون بيكدب.
2360.362: لو عايز بقى، يا عزيزي، قصص حلوة وحقيقية،
2362.572: أو على الأقل، I Believe So،
2364.455: فيه كتير، يا عزيزي، من هذه القصص
موجود في الحلقات اللي فاتت،
2366.915: فيه كتير من هذه القصص،
موجود في الحلقات الجاية.
2368.601: عزيزي المشاهد الجميل، دايمًا بفكر
2369.908: إيه أسرع طريقة اللي حد
بيتعمل عليه الـFinish بتاع الـ"أندرتيكر"
2373.514: يقدر يتصدى للـFinish بتاع الـ"أندرتيكر"؟
2375.601: خُد ثانية فكّر، شايف الصورة؟
2376.982: إيه بقى؟
أكيد فكرت في اللي أنا فكرت فيه، هه؟
2379.571: ارجع بقى لحلقة "الغازات".
2381.414: 3 مصارعين جم "مصر" في أجازة،
كل واحد راح حتة،
2384.053: الـ"أندرتيكر" راح "مطروح"،
2385.173: و"كاين"، "إسكندرية"،
2386.334: و"جون"، "سينا".
2389.329: دي، يا عزيزي، بتبقى اللحظة
اللي بنقفل فيها الحلقة،
2391.543: ونقول إن خلاص.
2392.833: الـEra of "دحّيح بقى كوميدي"، انتهت.
