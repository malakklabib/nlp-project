3.906: حسبي الله ونعم الوكيل!
5.64: أنا مش عايزك تضايق نفسك يا "رفيق" بيه،
كل حاجة هتتحل، إن شاء الله.
9.284: شكرًا يا "أحمد"،
انت الوحيد اللي ما طلعتش خاين.
13.664: "ريكس"، حبيبي.
15.273: شايف عمو "أحمد"؟
"أحمد" الـ"شوفير"، طلع رمز للوفاء.
18.625: حضرتك أكيد تقصد "وفاء" مرات حضرتك.
20.665: لأ. أنا بتكلم عن الوفاء بشكل عام.
22.75: "وفاء" مرات حضرتك،
اللي خانتك مع أستاذ "باسم"،
25.429: صديق عمرك، وشريكك في بيته.
27.351: أولًا، البيت مش بيته، دا إيجار جديد أصلًا.
29.962: ثانيًا، ما كانش صاحبي، ولا عمره.
هو بس كان لاصقلي.
33.207: لأ، كنت بتحبه، وكنت بتاخد مني العربية
وتروح تجيب ولاده من المدرسة.
37.514: أبدًا! والله ما حصل!
39.24: "بيسو"؟ دنا كنت بقرف آكل معاه في طبق واحد!
41.359: خلاص، ما تزعلش، كان صاحبي أنا.
42.891: "باسم بيه السيوفي" و"أحمد" السوّاق،
طول عمرنا "دويتو"!
45.828: حتى ولادي، خدوا فلوسي كلها ومشيوا!
48.989: معقول! مفيش حد جنبي؟
53.32: انزل يا "ريكس"!
54.499: مفيش كائن كدا يقف في ضهري؟
56.57: يا حبيبي، اقعد خلاص، اقعد، انزل.
59.648: مفيش حد يخاف عليا ولا على أملاكي؟
64.163: معقول!
65.851: معقول يا "ريكس"، انت اللي بتضيع القلم؟
68.094: !Sit. Sit
شايف يا "أحمد"؟ شايف؟ أنا لوحدي تمامًا!
72.118: يمكن ما فاضلش غيرك انت،
والـ"مايباخ" السودا.
75.072: بصراحة كمان، ما بقاش فاضل غيري أنا.
الـ"مايباخ" أنا بعتها لنفسي بالتوكيل...
79.356: - إيه؟!
- ...وابتديت أشغلها "أوبر".
80.734: هتشغّل الـ"مايباخ"، "أوبر"، يا "أحمد"؟
82.993: دا انت كنت من أخلص مساعديني!
84.735: لا ما أنا غيّرت المساعدين خلاص،
شدّيت العفشة كلها.
87.171: إخص عليك يا "أحمد"!
88.178: عن إذنك بقى يا "رفيق" بيه،
أشد أنا كمان. عايز حاجة؟
90.459: صحيح! ديل الكلب عمره ما يتعدل!
95.54: استنى يا "أحمد". استنى.
99.977: أنا أدركت إدراك خطير أوي.
103.101: وانت ماشي، اتفضل خُد "ريكس" معاك.
106.179: هو دا السبب في المشاكل اللي احنا فيها دي كلها.
أنا وحيد بسبب "ريكس".
122.509: كل يوم، يا عزيزي،
وانت بتفتح باب البيت وبتخرج،
124.494: فانت بتفتح باب لعدد لا نهائي
من السيناريوهات، اللي ممكن تحصلّك.
127.463: بعضها قادر يغيّر حياتك.
128.971: مئات السيناريوهات،
أنا شخصيًا بتخيلها كل يوم.
131.316: الأسانسير اللي بيعطل وأنا جوا،
الـ"تاكسي" اللي الفرامل بتاعته سايبة،
133.933: مديري اللي في الشغل،
134.809: اللي بيطع مسدسه من الدُرج،
وبيهددني عشان ما حققتش الـ"تارجت".
138.089: سيناريوهات كتير، يا عزيزي،
ممكن تؤدي في الآخر إلى فنائك.
141.243: ولكن قبل ما أوصل الأسانسير
أو أركب الـ"تاكسي" أصلًا،
143.688: فأنا محتاج أواجه الكلب اللي مربوط برة!
146.273: "إيه دا يا (أبو حميد)؟
انت بتخاف من الكلاب؟"
147.69: يا عزيزي، أنا ما بخافش من الكلاب،
أنا بجتنب أذاهم.
150.206: وخلّيني أحكيلك حكاية  "جاكلين ديوراند".
152.118: طبعًا، يا عزيزي، انت ما تعرفهاش،
وأنا ما كنتش أعرفها،
154.004: بس دي بنت أمريكية
كانت خبيرة في الـDog Setting.
156.404: "بيبي سيتر" كلاب يعني!
157.388: وهذه البنت الجميلة قبل الـ"كريسماس" بيومين،
راحت بيت ناس، تعمل شغلها.
160.979: وكانوا سايبينلها الباب مفتوح، بعد ما خرجوا.
163.244: الكل كان متطمن إنها قعدت مرة مع الكلبين.
166.117: ولكن لمّا دخلت عليهم، هاجموها ونهشوها.
169.038: وانت فاهم طبعًا إيه اللي حصل!
كام عضة يا عزيزي؟ 800 عضة!
171.91: 30% من دمها اتصفى.
قلبها وقف كذا مرة على ترابيزة العمليات.
176.64: باختصار، نجت بمعجزة،
ودا بقى شكلها بعد العمليات.
180.148: إنقاذ البنت اتأخر حوالي 37 دقيقة كاملين.
182.875: مش لحد ما البوليس وصل البيت،
184.211: ولكن لحد ما قدروا
يضربوا الكلاب بالنار وينقذوها.
187.484: واحد يقولّي، "معلش يا (أبو حميد)،
يعني الكلبين كانوا سلالات عنيفة ومش بترحم؟"
191.53: عزيزي، القصة أعقد من كدا بكثير.
193.851: "والله يا (أبو حميد)، القصة دي رعبتني،
أنا هموت دلوقتي وأفهم،
196.82: أول إنسان استأنس الكلب، كان بيفكر في إيه؟"
199.685: تصدّق يا عزيزي؟ انت كويس!
لأ، يا عزيزي، انت فعلًا أبهرتني.
202.216: سؤالك منطقي وصح جدًا، وفي صلب الموضوع.
205.372: أصل فعلًا، تخيل تروح الغابة وتجيبلي ذئب
تلعبله في بطنه وتهرشله في شعره، وتقولّه Sit.
210.09: ومتوقع منه يبقى Good Boy؟
هل بذمتك دي خطة منطقية؟
213.266: "صح يا (أبو حميد)،
دي خطة مش منطقية ومستحيل إنها تنجح!"
215.627: انت انتكست، اكشف، ورجعت أهوج من الأول!
217.787: يا راجل، بوقّعك.
يا عزيزي، طبيعي تكون نجحت.
220.2: ما هما تحت البيت،
وبيرازونا ساعة صلاة الفجر. مستأنسين.
222.881: الخطة فعلًا نجحت، وتم بالفعل استئناس الكلاب.
ودا شيء ينرفز، لأنها خطة عشوائية جدًا.
228.126: ولكنها نجحت نجاح ساحق
لعشرات الآلاف من السنين،
231.923: وأصبح الكلب، هو تقريبًا،
أقدم حيوان استأنسه الإنسان، في تاريخه.
236.142: لكن برضه، الإنسان معذور، يا عزيزي،
237.885: البشر القدامى كانوا بيبصوا للذئاب
على إنهم أنداد وخصوم ليهم،
241.47: بيعيشوا في قطيع زي البشر،
بيصطادوا في جماعات زيهم.
244.249: مش بيعتمدوا على الجري السريع،
ولكن على المشي لمسافات طويلة.
247.735: بيحاصروا الفريسة لحد ما تتعب وتُنهك،
وبعدين يهجموا عليها،
251.811: مش بيحبوا يصارعوها ويتغلبوا عليها،
زي الأسود مثلًا.
254.485: سلوكيات البشر والذئاب
كانت متشابهة في الحتة دي.
256.779: أخصام وأنداد.
258.088: تخيل بقى، يجيلك حد من أخصامك دُول،
بعد ما انفصل عن قطيعه أو انطرد منه،
262.073: ويعيش جنبك وياكل بقايا أكلك،
هتعمل معاه إيه؟
265.099: تطرده؟ ولّا تقولّه، Good Boy؟
البشر قالوله، Good Boy.
267.99: ودا منطقي لسبب.
268.913: الذئاب كانت بتتفوق على البشر في حاسة الشم،
أحسن من البشر حوالي 10 آلاف مرة.
273.045: يقدروا يشموا الفرائس من على مسافة ميل.
275.463: فانت، يا عزيزي، لو جالك ذئب، هو هيفيدك.
277.933: ومن هنا، الموضوع بيعدّي مئات القرون،
280.418: من استئناس الذئاب،
والـArtificial Selection، الانتخاب الصناعي،
283.624: بينتج عنه مئات السلالات من الكلاب،
اللي عايشة معانا لحد النهاردة.
287.602: الكبير والصغير والشرس
واللعبي والمخيف والـ"كيوت".
291.189: وهما، بصراحة، "كيوت"، يا عزيزي.
يعني، الصراحة، ما ننكرش يعني!
293.939: أجسام البشر والكلاب، لمّا بيقعدوا مع بعض،
بيطلعوا أوكسيتوسين. هرمون الحنية كلها.
298.43: اللي بيلعب دور في إفراز لبن الأمهات.
هرمون الربط بين الأم وطفلها
305.286: هقولّك، يا عزيزي، معلومة لطيفة،
الكلب بيقدر يميز 150 كلمة.
308.838: ويقدر يعدّ لغاية 5، ويفهم إن 1 + 1 = 2.
313.461: "يا سلام يا (أبو حميد)،
طب ما أنا بفهم إن 1 + 1 = 2!
316.806: إيه المبهر في دا؟!"
318.11: انت ليه حاطط نفسك في المقارنة يا عزيزي؟
319.825: ما أنا عارف إن انت كدا،
وانت المفروض تبقى كدا. دا شغلك!
322.667: عزيزي، الكلب يمتلك
IQ طفل عنده سنتين. "كيوت" أوي.
326.335: بس الأرقام برضه بتقول إنهم ذئاب،
لسة مش ناسيين أصلهم.
330.0: في "أمريكا"، فيه أكتر
من 4 مليون ونُص عضة كلب، بتحصل كل سنة.
334.304: وكل سنة، الكلاب بتقتل في العالم
من 30 لـ40 ألف إنسان.
338.674: افتكر، يا عزيزي، قصة "جاكلين".
فدُول ذئاب،  أصلهم ذئاب!
341.569: والذئاب ممكن تشرّح وتدشمل وتقتل،
بس يمكن لأ برضه.
345.664: أصل الـ4 مليون ونُص عضة كلب
بتوع "أمريكا" دُول،
348.095: منهم 800 ألف بس
اللي بيحتاجوا رعاية طبية من أي درجة.
351.831: دكتور "عاطف"، بتاع "بالطو"،
يكشف عليه، عادي.
353.664: 81% من حالات العض،
مش بينتج عنها إصابة تستاهل الانتباه.
357.796: فأينعم هما بيهجموا،
ولكنها ليست هجمات بخطورة الذئاب.
361.954: "عندي يا (أبو حميد) سؤال،
هتجده ذكي المرّادي، أوعدك.
365.138: هل هما كلاب مستذئبة،
ولّا هما ذئاب متكلببة؟"
369.808: إيه السؤال الكلبوب دا؟!
370.723: "ولّا يا (أبو حميد)،
يكونوا كلاب ناسيين أصلهم معظم الوقت،
373.475: بس أحيانًا بتحصل حاجات تفكرهم،
وتخلّيهم Aggressive وبيهاجموا؟"
376.843: - سؤال حلو!
- "بجد؟"
378.264: "بجد يا (أبو حميد)؟
أنا حاسس إن انت هتقول (أهوج)!"
379.836: لأ، لأ، السؤال كويس.
380.803: - "بجد يا (أبو حميد)؟"
- ما خلاص يا عزيزي. ممكن نكمل الحلقة بقى؟
383.242: الحيوانات، يا عزيزي،
في الغالب، بتهاجم البشر في حالتين،
385.507: إما إنهم بيعتبرونا فرائس، ياكلوها،
ودا سلوك نادر، طعمنا مُرّ.
389.194: أشهر مثال على دا، هو الدب القطبي.
391.008: أو لأنهم بيهاجموا،
لأن هما في موقف ما، حسوا بالخوف.
395.498: بيهاجموا هجمة بيسموها الـDefensive Attack،
زي الدب البني كدا، يا عزيزي.
399.091: الكلاب، يا عزيزي، بترجع ذئاب لمّا بتخاف.
وخوف الكلاب أو الحيوانات مختلف عننا.
403.051: هما مش بس بيخافوا من الزمن،
أو على شكلهم قُدّام المجتمع،
405.972: مش بيخافوا من مجازات،
ولكن بيخافوا من تصرفات.
408.942: بيشوفوا هذه التصرفات على إنها علامات خطر.
411.405: منطقنا، غير منطق الحيوان.
413.103: الغرائز هي اللي بتحكم تصرفات الحيوان أكتر.
415.578: لأن ما عندهوش قشرة مخية،
ولا مراكز عليا للتفكير والحكم.
419.32: دا، يا عزيزي، الغريزة هي اللي سايقاه،
غرايز البقاء، الأكل، التزاوج،
423.599: والحماية. حماية الجراء الصغيرة،
وحماية السيد بتاعه،
426.747: وبقية الناس اللي من طرفه.
أي حاجة تيجي من ريحة الحبايب!
429.444: ببساطة شديدة،
الكلب لو خاف على حياته، هيهاجم وهيعض.
432.7: الكلب، يا عزيزي، لو اتزنق و"اتكرنر"،
هيعض ويبهدل الدنيا.
436.646: ما ينفعش الكلب
يحس بالخطورة أو التهديد من شخص،
439.491: أو يتساب في حالة استنفار منبعها الخوف.
442.043: حتى الخضة العابرة، ممكن تخلّي الكلب يعض.
444.435: دا طبعًا، ليس معناه إن كل كلب خايف
هيبقى Aggressive، وبتاع الـ"دليفري" يشهد.
449.216: بس كل كلب Aggressive، غالبًا، بيبقى خايف.
452.687: لكن، يا عزيزي، الموضوع ما وقفش عند كدا وبس.
455.391: عُمرك، يا عزيزي،
شُفت فيديو لفرس النهر وهو بيتبرز،
458.672: وفي نفس الوقت،
بيحرك ديله بمنتهى السرعة زي المروحة؟
461.871: دا، يا عززي، مش Multitasker،
ولا بيهوّي على الحبايب.
463.977: تعرف، يا عزيزي، هو بيعمل كدا ليه؟
عشان ينشر البراز والريحة.
466.657: "انت مالك يا (أبو حميد) بتقولها بفخر كدا ليه؟
هو هينشر في معرض الكتاب؟"
469.418: مهو بينشر يا عم فيرموناته!
471.989: فرس النهر هنا، يا عزيزي،
بيحاول يحدد مناطق نفوذه، ويعلمها بريحته.
476.147: دا سلوك Territorial، هو هنا، بيحدد منطقته.
478.736: والحيوانات كلها عندها السلوك المناطقي دا.
480.603: الكلب حاسم جدًا وعدواني
مع أي حد بيقرب لحدوده ومنطقته.
484.184: الكلب بنسبة 50% هيعض، لو تخطيت حيز نفوذه.
487.301: كنت قريت إن عشان كدا،
أكتر ناس بتتعرض للهجوم أو العض،
490.635: هما سعاة البريد وبتوع الـ"دليفري".
492.536: وهي دي الغلطة،
اللي اشترك فيها صحاب الكلبين،
495.091: مع "جاكلين ديورين"،
اللي حكيناها عنها في أول الحلقة.
496.95: في الليلة المشئومة،
اللي دخلت عليهم فيها، في غياب صحاب البيت،
501.304: CTRL + U دي، يا عزيزي، حُط تحتها خط.
503.189: وفي حين إن الكلبين
لسة مش واخدين عليها كفاية،
506.66: فتصرفهم كان حماية لمنطقتهم ومنطقة سيدهم.
510.106: خلّيني، يا عزيزي، أحدثك عن التطعيمات.
512.17: انت عارف، يا عزيزي،
إن الكلاب مش هي بس اللي بتنقل السعار؟
514.952: التعالب والسناجب والفيران، بتنقله برضه.
518.232: حتى القطط بتنقله،
519.655: بتنقله يمكن أكتر من الكلاب،
في بلاد زي "أمريكا".
522.537: لأن الكلاب الضالة هناك قليلة،
524.687: والقطط بتتساب تتجول براحتها،
أكتر من الكلاب.
527.849: Actually، في "أمريكا"، احتمال إن حد يموت
من عضة كلب، حوالي 1 من 112 ألف.
531.931: خلّي بالك، يا عزيزي،
ضِعف هذا الاحتمال موجود مع قرصة دبور أو نحلة،
536.011: وعشان دي "أمريكا"، فاحتمال إن حد يموت بطلق ناري،
تقريبًا 1 على 7000.
541.122: يعني، الرصاصة في "أمريكا"،
أخطر عليك من الكلب.
543.58: بتخاف في الشارع
من البني آدمين، مش من الكلاب.
545.564: وقليل البخت، يعضه الكلب في "نيو جيرسي"!
547.471: في الدول النامية بقى، الموضوع مختلف،
لأن الكلاب الضالة فيها أكتر.
551.308: يعني، جوع وضعف وأمراض،
وإصابات من حروب مع كلاب تانية.
555.62: إساءة معاملة وعدم ثقة في البيئة والناس.
558.504: أنا مش عايز أقولّك، يا عزيزي،
العيال الصغيرة بتعمل إيه! والله ما عايز أقول!
561.317: دا غير، يا عزيزي،
مش الخوف المستمر، الرعب المستمر.
564.475: بمعنى، إن احتمالات الهجوم والعض قائمة.
567.152: وهما كمان السبب الأهم
في العضات المسببة للسعار.
571.089: وعضة سعار يعني 21 حقنة من المصل.
574.506: Actually، يا عزيزي، هما ما بقوش 21 حقنة.
576.193: ابقى قول المعلومة دي بقى
قُدّام البنات بقى وكدا وإيه...
578.375: الطب، يا عزيزي، اتقدم عن كدا بكتير.
بس الأسطورة بتاعت ماما، لازم نكملها يعني.
582.203: لأنها مرتبطة بحماية الأطفال.
585.863: في فلسفتي البراجماتية،
الأفضل أن تكون خيّر على أن تكون على حق.
590.765: احنا يهمنا إيه في الآخر؟
مش إن العيال ما تتعضش من الكلاب؟
593.611: حقنة بقى، 21، 18،
هو أنا بتاع سرنجات؟ أنا مالي!
597.087: أنا عايز العيال ما تتعضش.
598.175: أما بقى، يا عزيزي، الكلاب الضالة،
فهما موضوع مختلف.
601.417: خُد بالك، يا عزيزي،
الكلب دا ما لهوش صاحب، حرفيًا.
604.128: مُعرّض للجوع والأمراض والقتل،
607.29: مش بس من الإنسان،
ولكن كمان من ولاد جيرته، من نفس نوعه.
610.923: الكلاب اللي بيتحاربوا مع بعض،
سواء عنده سعار أو ما عندهوش.
613.796: "بس معلش يا (أبو حميد)، ليه ما نقولش
إن كلاب الشارع أساسًا سلالة شرسة؟
618.601: وقد تكون دي طبيعتها،
اللي بتفرضها عليها جيناتها؟"
622.681: بالفعل، يا عزيزي، ربط السلالات بالشراسة،
دا من الحاجات المشهورة فعلًا.
626.721: يعني، مثلًا، أغلب الهجمات القاتلة للكلاب،
630.121: مرتبطة بسلالات زي الـ"بيتبول"،
والـ"روتفايلر" والـ"جيرمان شيبارد".
633.404: الـ"جيرمان شيبارد" دا، يا عزيزي،
كلب شكله ذئبي جدًا.
635.904: حجمه يمكن أقل بشوية،
وفكه ومخالبه يمكن أقل قوة من الـGrey Wolf،
639.585: ولكن إيه؟ جيناتهم متطابقة.
641.633: خلّيني أقولّك، يا عزيزي،
الـ"بيتبول" سمعته، كسلالة، سيئة جدًا.
645.499: اسمع دي، يا عزيزي،
66% من هجمات الكلاب القاتلة من السلالة بتاعته.
651.435: هو السبب فيها. هو رقم 1
في عدد الهجمات على البشر في "أمريكا".
655.782: حوالي 3400 حالة هجوم
اتسببوا في 295 حالة وفاة.
659.692: الأرقام دي، يا عزيزي، للوهلة الأولى
ممكن تدّي انطباع إن هذه السلالة شرسة وعنيفة.
666.256: ومحتاجين نخلص منها.
667.523: ولكن دا، يا عزيزي، كلام مش دقيق.
670.138: الـ"بيتبول"، يا عزيزي، هو أكثر كلب بيتشرس.
673.14: خُد بالك، يا عزيزي، إن التشريس غير التدريب.
676.18: الكلاب ممكن تتعلم سلوك معيّن،
يخليها قادرة على الحماية وملاحقة المجرمين،
680.77: والكشف عن المخدرات في الـ"مولات" والمطارات.
683.567: عندي "مول" جنبي كدا، يا عزيزي،
بدون ذكر أسماء،
685.833: عنده كلبين كدا متقاعدين،
في سن المعاش كدا، وكل واحد فيهم مالي مركزه،
689.428: حليق الرأس، أشيب الفودين.
691.386: بييبجوا يشمشموا كدا، يا عزيزي،
692.581: ودايمًا منحنيين كدا،
تحس إن هما في حالة بؤس رهيب.
695.9: قال يعني هما بيشموا
إذا كان فيه متفجرات في العربية،
698.306: ولّا فيه مخدرات،
ولّا فيه أي نيلة على دماغهم.
700.353: ما ترحموا الكلاب!
701.417: صدّقني، يا عزيزي، أيًا كان اللي حاطه
في العربية، ما بيدوش أي رد فعل.
705.098: هتجيب من الـ"فود كورت"، هه؟
708.142: هتجيب "هوت دوج"؟
710.595: وهنا، الكلاب تم تدريبها،
وبقت في غاية القوة والحسم،
714.44: من غير لا غباوة ولا غشومية ولا إجرام.
716.877: أما بقى، يا عزيزي، التشريس،
فهو فكرة قائمة على إساءة معاملة الكلب.
721.954: ضرب وإهانة وعزل وحبس.
723.977: كل دا، يا عزيزي،
بيطلعلنا كلب خايف ومضطرب ومضغوط،
727.317: وبالتالي، شرس وخطر فعلًا، حتى على صحابه!
730.227: دا بيحصل إما عن قصد وتخطيط،
زي ما كان بيحصل وقت مصارعة الكلاب،
733.559: اللي هي بالمناسبة،
ممنوعة قانونًا في العالم كله.
735.587: أو عن جهل أو مرض نفسي من مُلّاك الكلاب.
738.03: الـ"بيتبول" بقى كان أكتر كلب
بيتم تشريسه والرهان عليه في مصارعة الكلاب.
742.489: أكتر كلب سمعته وحشة.
743.795: وبالتالي، بيقعد في الملاجئ أكتر من غيره،
746.043: ودا، يا عزيزي، مؤثر على نفسيته وسلوكه،
747.966: ومنطقي إن الحالة اللي بتحصلّه من العزلة دي،
تخلّيه أكثر عدوانية.
751.562: والسمعة بقى، بتخلّي أي حد يتعض،
يقول الـ"بيتبول". "هو الـ(بيتبول) دا!"
755.41: ومن هنا، يا عزيزي،
ابتدا يحصل، عارف انت؟ Loop.
757.913: الإحصائيات بتاعت هجمات الـ"بيتبول"
بدأت تزيد،
760.204: وبرضه، راعي إن مش كل الناس خبراء في السلالة.
أنا مثلًا، يا عزيزي، مش خبير سلالات.
763.657: دي بقى، يا عزيزي، لمعلوماتك،
معلومة كدا، خُدها.
765.464: إن الكلاب الصغيرة Aggressive أكتر.
767.667: "بجد يا (أبو حميد)؟"
768.808: "ممكن تقول تاني وتشرحلنا؟"
770.09: الكلاب الصغيرة Aggressive أكتر.
771.856: "إيه دا يا (أبو حميد)؟ دا انت عظيم!"
773.967: المهم، يا عزيزي، الكلاب الصغيرة،
احتمالية إنها تعض، أعلى بكتير من الكلاب الكبيرة.
778.158: بيبقوا Insecure.
779.66: ولكن الضرر منها قليل جدًا، فالناس بتنساه.
782.145: والتبليغ عن هجماتهم نفسه بيقل أو بينعدم.
785.106: زي مثلا، المسدسات والبنادق،
786.856: انت عارف، يا عزيزي،
إن هما بيقتلوا أكتر من القنابل النووية،
789.52: زي ما قلنا في حلقة الـAK 47.
791.232: بس احنا هنفضل فاكرين القنابل النووية أكتر،
794.174: لأنها Theatrical،
شكلها مسرحي أكير، تدميرها أكبر.
799.573: لو عندك، يا عزيزي،
كلب مستأنس، بتاع صاحبك مثلًا،
802.034: يبقى نصيحتي ليك إن انت
تقربله بحذر وفي وجود صاحبه، وبإذنه.
805.857: خلّي إيدك جنبك وسيبه هو ييجي يستكشفك الأول،
808.904: لا مؤاخذة كدا، يتعرف على ريحتك.
810.927: لمّا، يا عزيزي، تمد إيدك، يبقى لدقنه تحت فكه.
اوعى تطبطب على راسه. انت مش أمه.
816.492: واوعى تقربله في هذه الحالات،
817.994: لو صاحبه مش موجود،
أو لو داخل عليه منطقته اللي هو  بيحميها.
821.554: طبعًا، يا عزيزي،
مش محتاج أشرحلك هو بيظبط حدودها ازاي.
823.782: أو جنبه طفل سيده اللي هو بيحميه.
826.072: أو لو بينكم سور.
لو بياكل أو بيلعب أو بيزمجر.
829.69: وخصوصًا، يا عزيزي، لو كان ذَكَر،
وعرفت إن هو في فترة التزاوج،
833.196: أو مريض لأي سبب.
834.379: ولو كلب شارع، يُستحسن
ما تقربش منه في العموم، ولا تيجي جنبه.
837.752: "ليه يا (أبو حميد)؟ هو موظف؟
هو مقريف؟ بيشتغل امتى؟ الله!
841.179: عايز أطبطب على الكلب وألعب معاه!
842.992: مش بقالي عشرات الآلاف من السنين
عمّال بستأنسه؟
845.709: فيها إيه لمّا حقي، كإنسان، أستخدمه؟
848.406: ما أقربلهوش وهو بيلعب
ولا وهو تعبان ولا وهو عنده مرض،
852.044: أمال أقرب منه امتى؟ وهو بيبعت إيميلات؟"
853.997: والله، يا عزيزي، أنا حذرتك وعملت اللي عليا!
857.491: انت بقى جريء وقلبك ميت، اتفضل يا عم!
860.949: بس، يا عزيزي،
خلّيني بس عشان أبقى أديت رسالتي معاك،
864.172: لو الكلب هاجمك، هنصحك نصيحة، اوعى تجري!
867.111: لأن انت كدا أولًا،
بتستفز غريزة الكلب في المطاردة،
870.372: لو لقاك بتجري هيعرف إنه ركب، هيجري وراك.
873.366: وصدّقني، صعب إن انت تبقى أسرع من الكلب.
احنا عارفين كويس الحالة عاملة ازاي!
876.797: معظم الكلاب، يا عزيزي، أسرع مننا في الجري.
878.725: ثانيًا، انت لمّا بتجري،
بتغذي شعور الكلب في السيطرة،
882.28: الكلب مش بس ساعتها بيشم الخوف، دا بيشوفه.
885.302: ولو شافه، هيحس إنه سيد عليك.
887.443: ودا بيزوّد احتمالات إنه يهجم عليك.
889.427: حاول، يا عزيزي، تقف وما تبصش في عينه، كدا.
891.645: دا، يا عزيزي، بيدّي رسالة للكلب
إن انت مش مصدر تهديد ولا مهتم بيه.
894.417: وبالتالي، ما بتشكلش عليه أي خطورة.
896.334: وقولّه، يا عزيزي، بصوت عميق وبحسم،
"لأ، وقّف!"
899.356: أو قولّه Stop، يا عزيزي،
يكون ما بيفهمش عربي ولّا حاجة، تبقى عامل حسابك.
903.636: الحق يا لا، بيشتمني بأمي.
906.503: بس دا، يا عزيزي،
يجب إن هو يكون بصوت قوي وحازم.
909.331: اوعى يا عزيزي تتوتر والنبي!
اوعى الصوت المسرسع دا يطلع!
912.175: هيخلّي موقفك قُدّام نفسك
وقُدّام الكلب، مش حلو.
914.97: حاول كمان، يا عزيزي، تشتت الكلب.
لو في إيدك حاجة مثلًا، ارميها، يمكن يجري وراها.
919.455: هو، يا عزيزي، IQ طفل سنتين
921.253: فانت برضه، يعني،
راعي إن انت في السلم التطوري أعلى شوية،
926.976: فاستغل الحاجة اللي تميزك عنه،
ما تقومش طالع تجري.
929.63: انت عندك رجلين، هو عنده 4.
931.178: لو، يا عزيزي، بعد كل هذه النصايح،
933.554: والكلب ما كانش طايقك،
وقرر إن هو يجري عليك،
936.925: فقُدّامك، يا عزيزي، سيناريو من 2،
938.292: حاول تحط حاجز بينك وبينه،
يعني، شنطة، أي حاجة معاك.
941.543: وممكن تتكور على نفسك كدا في الأرض،
944.284: بوضع يخلّيك تحمي وشك ورقبتك، وربنا يتولاك.
947.532: انت بس اقعد جنين كدا،
وهو يعني اللي يطوله هيعضه.
950.143: إن شاء الله، ما يطولش حاجة يعني.
951.238: إن شاء الله تيجي في سمانة، فخدة،
بتتلم وبتُرزق يعني.
954.113: المهم، يا عزيزي، تبقى ساكت تمامًا،
وضامم صوابعك في هيئة قبضة.
957.795: خد بالك، يا عزيزي، أطراف الصوابع سهلة في العض.
اوعى يمصمص إبهامك!
961.091: السيناريو التاني، يا عزيزي،
هو إن انت تـFight Back، تنزلّه كلب لكلب.
965.028: عايزك، يا عزيزي، تفتكر حاجة،
مناخير الكلب وقفاه هما نقط ضعفه.
968.3: تفادى سنانه يا عزيزي!
969.479: أتمنالك، يا عزيزي، ربنا يوفقك،
وتفتكر المعلومات دي وقت الهجوم.
971.838: عشان أنا حاسس إن أنا بالرغم من إن أنا قايلهالك،
لو جاني كلب، هطلع أجري!
974.338: لو حصلت عضة، يا عزيزي، لا قدّر الله،
لازم تغسلها كويس بالميّه والصابون.
977.533: لو دا كلب مستأنس وموثوق فيه وواخد تطعيماته،
980.608: ممكن يتم الاكتفاء إن صاحبه يعزله 10 أيام.
983.265: وفي الغالب، ما بيكونش فيه أعراض ولا سعار.
985.342: لكن لو انت شاكك، ودا كلب ضال، وعضك وهرب،
988.401: اعتبره مسعور احتياطي، وساعتها يجب إن انت تروح
المستشفى المتوفر فيها مصل الكلب.
993.03: بس كدا، يا عزيزي.
أظن انت دلوقتي مستعد وجاهز تمامًا.
995.913: انطلق، وربنا يحفظك إن شاء الله ويحفظني.
998.257: ما تنساش تشوف الحلقات اللي فاتت،
تشوف الحلقات اللي جاية،
1000.087: ننزل نبص على المصادر،
ولو احنا على الـ"يوتيوب"، نشترك على القناة.
1002.093: معلش بقى، يا عزيزي، عن إذنك بقى،
أروح أحدد منطقتي.
