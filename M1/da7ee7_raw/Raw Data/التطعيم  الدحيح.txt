4.367: أقدر أفهم مش عايز تطعّم ليه يا "حمادة"؟
7.422: يا بابا، التطعيمات دي
هي سبب الهلاك الحتمي للبشرية.
10.756: أنا مش عايز أهلك.
11.75: ما شاء الله!
14.133: ما كلنا عارفين إنك ساقط إملا،
وأمك بتبصم ياد!
17.336: فكّر فيها يا بابا.
18.617: عُمرك صحيت من النوم،
لقيت نفسك راضي عن عيشتك؟
21.742: آه. كتير ما بيحصل.
24.015: أقولّك حاجة تانية؟
25.336: ما بتحسش إن انت كمان
بتبقى مش قادر تركز وتعبان طول اليوم؟
30.336: هدومك تبقى شاريها من أقل من أسبوعين،
وتلاقيها فجأة ضاقت عليك!
33.766: كل دا، تفتكر، سببه إيه؟
35.078: أنا كنت أتصور إنها عادات غذائية غير صحية.
هي حاجة غير كدا؟
40.756: يا بابا، التطعيمات. بتكلم عن التطعيمات.
43.102: بيدسولنا السم في العسل.
45.188: اسألني، أنا عارف.
46.836: أنا ما حدش يدس حاجة في أكلي أبدًا!
50.344: حمد الله على السلامة يا حاج!
51.914: صحصح وفوّق!
53.719: اسمع من الجيل الجديد.
55.22: عندك حق يا ابني.
56.351: أنا أحيانًا بتتملكني أفكار غريبة،
كأني مش أنا.
59.856: فيه فكرة منهم دلوقتي بتقولّي،
61.981: "اقطع عنه المصروف."
63.584: دي فكرة كويـ... إيه؟!
66.332: تقطع عني المصروف؟
67.285: فيه فكرة تانية
لسة معدّية دلوقتي من قُدّامي، بتقولّي،
70.401: ما أجيبلكش موبايل جديد، بدل اللي انت بوظته.
73.1: لا يا بابا. اللي انت بتتكلم عليه دلوقتي،
دا شيطان. دا مش تطعيمات.
75.641: متأكد إنه شيطان؟ أصل أنا حاسس دي التطعيمات،
77.943: لأن لسة جايالي فكرة دلوقتي،
80.413: بس دي محتاجة حزام!
82.664: إيه؟ إيه؟ إيه يا حاج؟
خلاص! هروح أتطعم! اهدا!
92.456: المعبد الماسوني، فرع "الدقي"؟
بتصل من على نفس الرقم.
113.874: أعزائي المشاهدين،
السلام عليكم ورحمة الله وبركاته،
115.383: أهلًا بكم في حلقة جديدة
من برنامج "الدحّيح".
117.317: في بداية الحلقة الرابعة من مسلسل Chernobyl،
119.377: تحت اسم The Happiness of All Mankind،
121.67: بنشوف واحد
من أكثر المشاهد المؤثرة على الإطلاق،
125.449: ست عجوزة بتحلب بقرة في المزرعة بتاعتها،
127.832: فجأة، بيظهر وراها جندي معاه بندقية،
بيُقف، وبيقولها بنبرة صوت آمرة،
131.968: إنها لازم تمشي وتسيب كل حاجة.
تسيب بيتها ومزرعتها وبقرتها، وتيجي معاه.
137.123: تسيب المنطقة دي،
لأن ببساطة وجودها في المكان دا، خطر عليها.
140.623: وعلى باقي السكان، مش هي بس!
141.912: مفاعل "تشيرنوبل"،
اللي كان قريب من المنطقة دي،
144.561: انفجر ونشر كميات كبيرة جدًا
من الإشعاعات في المنطقة.
147.914: لازم نسيب المكان بسرعة،
لأن وجودنا هنا معناه إننا هنتعرض للإشعاع!
152.064: الست، يا عزيزي، الحقيقة،
بتبدأ "مونولوج" مؤثر جدًا،
154.566: بتقولّه، "أنا عمري 82 سنة،
شُفت يا ابني كل حاجة،
157.04: وعشت في المكان دا طول عمري.
158.727: وانت يا ابني مش أول جندي
تيجي تقولّي امشي من مكانك.
162.204: أنا شُفت جنود الثورة البيلشيفية،
وشُفت (ستالين) والمجاعة بتاعته،
165.34: بعدها الحرب العالمية الأولى،
والحرب العالمية التانية،
167.536: شُفت جنود ومجاعات وحروب ودم،
170.249: كل دُول كانوا بيقولولنا
إن احنا لازم نمشي من هنا،
172.687: وكنا بنقولّهم إن احنا مش هنمشي.
174.603: فانت جايلي بعد كل دا، بعد كل دا،
176.737: تقولّي دلوقتي، أسيب المكان وأمشي؟
وعشان إيه؟ الإشعاع؟
180.448: عشان حاجة أنا مش شايفاها؟
انت مجنون يا ابني؟"
182.51: عزيزي المشاهد الجميل، النهاردة جاي أكلمك
عن الخوف من الحاجات اللي مش شايفينها.
186.478: مش عن الإشعاع،
لأ. دا مجرد مجاز. افتتاحية.
189.142: ولا عن الـCommitment.
دا في الأغنية اللي جنبينا.
191.149: اللي هي تحت الفيديو المُرشّح اللي جاي.
193.259: ولكن الحلقة دي عن خوف
اتولد من حاجات تانية، أقدم وأبسط.
197.712: حاجات ظهرت، قبل ما البشرية تظهر، ذات نفسها.
200.18: قبل ما البشرية تظهر بـ3.5 مليار سنة.
202.987: دلوقتي، يا عزيزي، خلّيني أخرج خروج درامي،
وأرجع، أحكيلك اللي حصل.
206.126: نفسي، يا عزيزي، أثير انتباهك، أثير فضولك،
208.186: أثير حتى الشفقة،
209.225: عايز أثيرك، وخلاص! انت ليه ما بتُستثارش؟
211.617: "(أبو حميد)، خلّيني أقولّك وأصارحك،
مبروك عليك، انت بقيت مثير!"
214.873: هيه! الحمد لله!
216.366: "...للريبة!"
217.639: في سنة 2000، يا عزيزي،
219.023: أعلن مركز مكافحة الأمراض
والوقاية منها، الـCDC،
222.979: نهاية مرض الحصبة
في "الولايات المتحدة الأمريكية".
226.193: "ألف ألف مبروك يا ولاد، الحصبة اختفت!"
228.03: "ثانية واحدة يا (أبو حميد)،
هي إيه الحصبة دي؟"
229.389: عزيزي، الحصبة دي
واحدة من أمراض العدوى الفيروسية،
232.202: اللي بتيجي للأطفال
أو اللي كانت بتيجي للأطفال بأعداد كبيرة أوي،
236.146: وكانت بتسبب حمى شديدة شوية،
237.952: أحيانًا بتوصل لما يزيد عن 40 درجة.
240.906: وطفح جلدي على شكل بُقع كبيرة مُسطّحة.
243.398: في كتير من الحالات،
كان المرض عند الأطفال بيخف بسرعة ويختفي.
246.857: لكن في حالات تانية،
بالأخص، عند الأطفال في مراحل سنية أصغر،
250.011: أو اللي مناعتهم لسة مش مكتملة تمامًا،
251.714: كانت مضاعفات الحصبة
ممكن أن تؤدي إلى التهابات،
255.24: وتلف في المخ،
فقدان لبعض الحواس زي السمع، أو حتى الوفاة.
259.722: التقارير بتقول، إن في بلد
زي "الولايات المتحدة الأمريكية"،
262.154: كانت أعداد وفيات الأطفال من المرض،
قبل اكتشاف اللقاح، بتوصل لـ500 حالة في السنة.
266.468: دي الأعداد المُسجّلة.
267.479: التوقعات بتقول
إن الرقم الحقيقي أكبر من كدا بكتير.
270.142: ولحد فترة قريبة، فالحصبة بتمثّل واحدة
من أسباب الوفاة عند الأطفال الصغيرين.
274.64: "ثانية واحدة، انت قلت إيه يا (أبو حميد)؟
اكتشاف اللقاح؟ تيجي كيف دي؟"
278.059: آه، يا عزيزي، اكتشاف اللقاح،
279.511: سنة 1954، قِدر العلماء يوصلوا للسبب
اللي بيؤدي إلى الإصابة بالحصبة،
285.089: واكتشفوا إنه فيروس مُعدي،
بينتقل عن طريق الرذاذ اللي في الهوا.
288.316: والحقيقة، إنه مرض مُعدي جدًا كمان.
290.586: الشخص الواحد قادر إنه يعدي
عدد من الأشخاص بيوصل لـ18 أو 20 بني آدم.
295.195: وفي سنة 1963،
قِدر العالم "جون إندرز" و"بفّته" الكريمة،
299.083: إنهم يطوروا أول لقاح ضد مرض الحصبة.
301.721: وحصلوا على تصريح باستخدامه
في "الولايات المتحدة الأمريكية".
304.458: ويحصل هذا الرجل
على لقب "أبو اللقاحات" في العصر الحديث.
308.07: دا، يا عزيزي، "بابا المجال" بجد.
309.327: وبعدها بـ5 سنين،
بدأ الاستعمال التجاري لهذا اللقاح،
312.039: وابتدوا يدّوه للأطفال بصورة بقى أكبر.
314.346: ومن هنا، يا عزيزي، بدأنا نشوف نتايجه بسرعة،
أعداد الإصابات عمّالة تقل.
317.955: اللقاح دا عبارة عن إيه؟
319.279: عبارة عن إنه بيدّيك
فيروسات حصبة حية، تمام، حلوة،
322.97: بس ضعيفة، مدروخة.
324.785: تقدر طبعًا تعرف عنها أكتر
في حلقة الفيروسات، حلقة مهمة.
327.195: بناخد، يا عزيزي، الفيروس من دُول،
ونخبطه فوق دماغه بالحلّة...
334.998: طلع اتنين؟!
335.928: الفيروس، يا عزيزي،
أول ما ياخد على دماغه، يدروخ، يترنح،
339.794: ندخّله الجسم، الجهاز المناعي يتعرف عليه،
342.095: تقولّه، "بُص يا عم الجهاز،
هو دا الفيروس، حفظته؟
345.592: حفظت شكله؟ عرفت تتعامل معاه ازاي؟
348.289: لمّا ييجي بقى الفيروس بكامل قوته،
هتعرف هو مين، ومش هيعرف يستخبى عليك،
353.241: وهتعرف تقفشه. هتفتكره."
354.844: هنا، يا عزيزي،
الجهاز المناعي بيتحفز ويقدر يواجه الفيروس.
357.642: وبالتالي، بتبدأ تقل فرص
حدوث مضاعفات للعدوى،
361.214: دا شيء جَدّي، بتقل جدًا.
362.292: هنا، بتتوقف شغلانة علوم الفيروسات واللقاحات،
366.831: وندخل بقى على علم الصحة العامة،
368.944: اللي له علاقة بقى
بانتشار الأمراض في المجتمعات.
371.887: عشان الحصبة مرض مُعدي،
بيحصل عن طريق إنه يعدي أعداد كبيرة من البشر،
375.447: وخاصةً الأطفال، في نفس الوقت تقريبًا.
377.626: فبالتالي، بيسبب ضغط أكبر
على قطاع الرعاية الصحية،
380.752: وفرص أكبر لحدوث مضاعفات.
382.663: لكن لمّا ندّي
عدد كبير من الأطفال هذه اللقاحات،
386.213: المرض مش هيقدر ينتشر بينهم،
387.705: وبالتالي، تقل فرص إنه يعدي
أطفال تانيين أو أشخاص تانيين.
391.396: دي يا عزيزي اللي بنسميها الـHerd Immunity.
كان مصطلح كدا انتشر وقت الكورونا.
394.659: مناعة القطيع.
ودا مش كلام تحليلات أو توقعات،
397.213: احنا شفنا دا بعيوننا وقتها،
شفنا الحالات وهي بتقل في بلد زي "أمريكا"،
400.811: من ملايين الحالات في الستينيات والسبعينات،
لـ20 و30 حالة في الألفينات.
405.36: سنة 2004 مثلًا، كان عدد الحالات
المصابة بالحصبة في "أمريكا"، أقل من 40 حالة.
410.284: "إيه الكلام دا يا (أبو حميد)؟
دا انتصار كبير للطب!
412.171: (أبو حميد)، معلش، الكلام اللي انت بتقوله دا
كلام Contradiction، وهناك فيه تناقض.
417.163: انت مش لسة، بذات نفسك، قايلّي
إن الـ(CDC سُفرة)، بالـ(تي شيرت) بتاعك دا هوا
421.77: أعلنت إن المرض انتهى في (أمريكا) سنة 2000؟
425.162: ولا احنا بقينا بننسى الكلام يا (أبو حميد)؟
ولا بتحسبها قبل الميلاد؟"
428.882: عزيزي، كلامك حقيقي، بعيدًا عن اللهجة.
431.352: ولكن، خلّيني أقولّك إن الإعلان دا جه
من إن عدد الحالات المسجلة،
435.122:  بقى أولًا، قليل،
وثانيًا، ما بينتشرش بين الناس.
437.896: يعني باختصار، ما عادش بيمثّل خطورة
على الصحة العامة.
441.382: ولكن، زي أي حاجة جميلة في الحياة،
بييجي الإنسان يقولّك، "ثانية واحدة،
444.881: ثانية واحدة، أنا عايز أتدخل،
عايز أمد إيدي وأبوظ الدنيا!"
447.535: يموت، يا عزيزي، الإنسان، سمّه!
448.848: فاكر، يا عزيزي،
إنه بيعمل الحركات دي، بيموت.
450.194: "أنا عايز ألعب، عايز أعبث."
451.968: لو بصينا على الحالات المسجلة بالحصبة
في بلد زي "أمريكا"،
455.015: هنلاقي إنها كانت بتقل بصورة واضحة
من بداية تقديم اللقاحات وتطويرها،
458.913: لحد ما رجعت تزيد تاني، بدايةً من 2008.
461.636: عشان توصل لواحدة من أعلى مستوياتها
لأول مرة في 2019.
466.519: من أكتر من 20 سنة، يا عزيزي.
467.77: انت متخيل؟
يعني الدنيا كانت عمّالة تقل تقل تقل تقل،
470.498: وبعدين بدأت تعلى تعلى تعلى،
لحد ما عليت لأعلى مستوى ليها في 2019،
474.585: وسجّلت 1282 حالة.
476.899: احنا كنا وصلنا لـ40 حالة، احنا كنا خلاص!
ولكن الإنسان بيعبث!
481.546: في 2010، احنا كنا 63 حالة بس!
484.194: "إيه يا (أبو حميد) اللي حصل؟
احنا كنا بنتحرك لقُدّام، إيه اللي رجعنا ورا؟"
487.178: هقولّك، يا عزيزي، بس قبل ما أقول،
488.928: لازم أخرج خروج درامي، وبعدين أرجعلك.
491.131: إيه الأخبار؟ لسة موضوع "الريبة"
ولا ابتدينا ننقل لحاجة تانية؟
494.169: لسة شوية! Ok، تمام.
496.077: بعد الـCome Back الدرامي اللي عملته الحصبة،
في 2019، في "الولايات المتحدة الأمريكية"،
500.961: بدأ المتخصصين يبصوا لنفسهم كدا،
ويحاولوا يفهموا ما الذي حدث!
504.487: ليه ابتدى يحصل Come Back من الحصبة؟
506.529: وكانت الإجابة، كالعادة، يا عزيزي،
في البحث عن النمط.
509.295: "الإيه؟ العبط يا (أبو حميد)؟"
510.764: لأ، يا عزيزي، النمط، النمط. الـPattern.
513.545: محاولة الفهم الأولى،
جت لمّا العلماء حاولوا يشوفوا
516.855: الحالات المصابة بالعدوى دي،
كانت مصابة فين. Where.
520.781: الإجابة، يا عزيزي، كانت مقلقة قليلًا.
522.948: لأن عدد الحالات كان متوزع بين 31 ولاية.
526.214: لكن الشيء المشترك بين حالات الحصبة دي كلها،
528.803: إنها كانت بتنتشر في البداية،
بين مجموعات من السكان، عندهم مشكلة مع اللقاحات.
533.982: أفراد هذه المجموعات
بيختاروا عمدًا إن هما ما يطعموش ولادهم.
538.522: ودا لأسباب ممكن تكون دينية أو سياسية.
540.79: أو حتى استجابة لنظريات مؤامرة مثلًا،
بتحذر من استخدام هذه اللقاحات،
546.234: وبتربط بينها وبين مرض زي التوحد.
548.135: هتلاقي مثلًا، إن حالة انتشار المرض في 2014،
550.552: كانت بين مجتمعات معروفة بالـ"آميش"،
552.885: واللي، عادةً، بيعيشوا في مجتمعات منعزلة،
وكتير منهم بيرفض التطعيمات.
556.608: وفي 2016 و2017، كانت الحالات المرصودة،
أغلبها في الأقليات الصومالية،
561.281: اللي في ولايات زي "مينيسوتا" مثلًا.
562.623: بل وفي 2019 نفسها، هتلاقي إن المرض
كان منتشر بدرجة كبيرة بين اليهود الأرثوذكس،
567.906: اللي كتير منهم برضه،
بيفضّلوا إن هما ما يطعموش ولادهم.
570.682: وحسب إحصائية للـCDC، فتقريبًا نسبة بتتراوح
573.847: بين حاجة و70% لحاجة و80%
من حالات الإصابة بالمرض كل سنة،
578.103: بتيجي من هذه المجموعات المغلقة،
اللي كلها بتربطها حاجة واحدة بس،
582.418: وهي إن أفراد هؤلاء المجتمعات
بيرفضوا إن ولادهم يتم تلقيحهم.
586.524: وهنا، يا عزيزي،
نرجع للكلمة اللي أنا قلتلك عليها،
589.93: - "إيه يا (أبو حميد)؟ العبط؟"
- النمط. النمط، يا عزيزي!
592.641: العبط دا اللي انت بتعمله،
لكن اللي احنا بنتكلم عليه دا، هو النمط.
595.81: وActually Interestingly Enough
النمط، يا عزيزي، كان مليان عبط. للأسف!
599.392: ولّا ما أحكمش على الناس على اللي عندي؟
600.669: حالات عودة هذه الأمراض
لم تكن مقتصرة على "أمريكا" وحدها،
604.552: لأنها بقت بتظهر في بلدان تانية كتير.
606.646: سواء بنفس الأسباب،
أو لأن البلاد دي ما بيجيلهاش لقاحات كفاية.
610.295: المهم، إن غياب اللقاحات عن الصورة،
بيسمح للأمراض اللي زي دي، إنها تظهر تاني وبقوة.
615.544: والسؤال هنا، ليه؟ Why؟ ليه يا بني آدمين؟
618.832: ليه حاجة زي اللقاحات بكل نجاحاتها الواضحة،
اللي في الواقع هي أوضح ما تكون،
623.181: ليه حد يقرر، ببساطة،
إنه يرفضها أو ما يدّيهاش لأطفاله؟
626.473: سؤال مهم، يا عزيزي،
بس قبل ما أجاوبه، هعمل خروج درامي، وأرجعلك.
629.848: أرجع بقى أحكيلك، كيف بدأت واحدة
من أعجب الحركات في التاريخ،
634.569: حركة "لا للقاحات"!
637.694: واحدة من أشهر القصص اللي بتأرخ
لعملية تطوير اللقاحات،
641.522: بترجّع الفضل لطبيب إنجليزي،
كان شغال في الريف، اسمه "إدوارد جينر".
645.35: دكتور "جينر" لاحظ
إن البنات اللي بيحلبوا البقر في الريف،
649.155: بيكونوا أقل عرضة
للإصابة بمرض الجُدري، الـSmallpox.
653.53: دا برضه ظهور مهم لصديق العلم العزيز، النمط.
656.639: فيه هنا نمط.
657.584: والنمط دا، إن البنات اللي بيشتغلوا
في مهنة معيّنة، ما بيجيلهومش مرض معيّن.
661.992: ولكن بيجيلهم مرض تاني شبهه، اسمه الـCowpox.
664.926: أقل بكتير في الحدة والخطورة،
ولكن أعراضه متشابهة.
668.42: وفيه قصص بتتكرر كتير في المصادر،
ولو إن البعض يعني بيشكك فيها،
671.623: بتقول إن "جينر"
مرة سمع بنت صغيرة بتقول لصاحبتها،
674.917: "أنا عُمر ما وشي هيتشوه،
لأن جالي جدري البقر مرة، وخلاص على كدا."
679.121: والبنت طبعًا بتشير للتشوهات العنيفة
اللي كتير بتحصل مع الإصابة بمرض الجُدري.
683.827: وهنا، "جينر" يقرر يعمل حاجة غريبة.
686.725: بس عادي، كويس. كويس إنه عمل كدا.
كلّه في خدمة العلم. كلّه في خدمة النمط.
690.483: دكتور "جينر" يقرر
إنه يكشط الصديد من البقر المصاب،
694.503: ويطعّم بيه جلد أفراد عيلته وبيته،
وتحديدًا، طفل اسمه "جيمس فيبس".
698.521: زي "فادي هادي" كدا عندنا!
699.566: وكانت، يا عزيزي، النتيجة، إن الأشخاص
اللي تلقوا هذا اللقاح الطبي المُرتجَل،
704.466: ما جالهومش مرض الجُدري.
705.79: مكسوف، يا عزيزي، إني أقولّك،
إن الراجل لمّا عرف إن مش هيجيلهم مرض الجُدري،
709.852: "يا نهار أسود يا (أبو حميد)!
عرّضهم للفيروس، عشان يثبت نظريته؟"
713.086: عزيزي، انت خدت بالك
من السنة اللي أنا قلتها؟
715.405: لاحظ إن احنا في 1700،
716.852: يعني مجال الـMedical Ethics وأخلاق الطب
لم يكن موجود.
721.014: طبعًا، عرفنا إن الإجراء دا،
أو إجراء شبهه اسمه الـVariolation
724.353: كان منتشر من قديم الأزل.
725.682: بعضهم، أصلًا، بيرجّعه للقدماء المصريين.
728.137: وكان معروف في حضارات كتير بعدها،
منها "الصين" و"الهند".
730.905: بنجيب مواد، زي الصديد مثلًا،
من جروح المصابين بمرض،
733.818: ونقوم زارعينها في جلد ناس سليمة.
735.872: طبعًا، هما، يا عزيزي،
ما كانوش يعرفوا إن وقتها
737.818: كانوا بيعملوا ما يُسمى بالـVariolation.
اللي احنا نعرفه النهاردة.
740.388: هما كانوا على الله، شغالين بلدي، بالحب.
742.116: وصحيح، إن بعض مؤرخين الطب بيقولوا
744.453: إن هذه القصة لم تخلُ
من بعض المبالغات الدرامية،
747.886: ولكنهم بيتفقوا على إن هذه اللحظة
750.402: هي اللحظة اللي نقدر نقول إن ظهر فيها
أول لقاح في تاريخ الطب الغربي.
755.987: وإن "جينر" هو اللي صك مصطلح Vaccine.
758.594: اللي مشتق من كلمة Vacca
اللي معناها "بقرة" باللاتيني.
761.809: الغريب طبعًا،
بالنسبالنا، كناس عايشين دلوقتي يعني،
764.316: إن "جينر" تعرض لحملة شرسة بتتهمه إنه مجنون!
767.452: طبعًا، يا عزيزي، حاسس إن دا نمط متكرر
769.405: في كل الشخصيات
اللي احنا بنقدّمها في هذا البرنامج.
771.515: وإلا مش هيبقى فيه حبكة.
772.564: تخيل، يا عزيزي، هو طالع باكتشاف،
والمجتمع أيّده من أول مرة،
774.889: طب ما دا، إيه المشكلة؟ فين الـPlot؟
776.538: نفسي مرة، يا عزيزي، أقفش قصة درامية
من غير Plot، وهو دا يبقى الـPlot.
780.791: الناس، طبعًا، قالت عليه إنه مقرف ومقزز.
783.153: "صديد بقر إيه يا بني آدم
اللي نحطه في أجسامنا؟ انت مجنون؟
786.267: انت يا طبيب يا بتاع الفلاحين،
جاي تقولنا، كدكاترة (بريطانيا) العظام،
789.694: نعمل إيه وما نعملش إيه؟"
790.822: خُد بالك، يا عزيزي،
إنه كان هناك رسوم كاريكاتيرية بنشوفها،
794.186: بتمثّل أشخاص،
بعد ما يتلقوا اللقاح، بيتحولوا لبقر.
797.277: يعني، يا عزيزي، تقدر تقول
الحركة الرافضة للقاحات،
800.621: بدأت مع أول ظهور رسمي للقاحات في التاريخ.
804.655: وقت ما ظهر اللقاح،
ظهرت الناس اللي ضد اللقاح.
806.986: بس، يا عزيزي، مش عايزك
تكون قاسي على الناس وقتها.
809.006: الناس دي عذرها كان
إن مفهوم اللقاحات نفسه لم يكن متطور كفاية.
813.913: ما كانش لسة خد الشكل المُحكَم
اللي هياخده بعد كدا.
816.465: ولأن كمان، أحيانًا، الناس،
بسبب هذا الإجراء وطبيعته،
819.773: وقتها، بيصابوا بأمراض تانية،
وسط كل الجروح والكشط دا.
823.505: يعني معلش يعني، يعني احنا واحنا بننقل
825.489: من جروح المرضى وندّيها للأصحاء،
بننقل حاجات تانية.
828.699: دا، يا عزيزي، في الطب، في القرن الـ18.
830.813:  دا مش بعيد، يا عزيزي،
يكون بينقل بصباعه! بيعقّم كدا!
833.316: فكان طبيعي إن ينتقل أمراض
زي الـSyphilis مثلًا، الزُهري.
836.311: تخيل، يا عزيزي،
بتتطعم للجُدري، تاخد معاه زُهري!
838.311: "الله! فيه إيه يا شباب؟ دافع لواحد!"
839.775: بس بعيدًا عن كل دا، يا عزيزي، اللي يهمنا
إننا قدرنا بالفعل نطور أول لقاح ضد الجُدري.
845.787: المرض الخطير اللي كان بيقتل
على الأقل 30% من المصابين بيه.
850.759: ملايين من البشر.
851.681: بحسب كثير من التقارير لحد الستينيات،
الجدري كان بيقتل 2 مليون إنسان، كل سنة.
857.381: لسنة 1900، قتل حوالي 300 مليون إنسان.
860.843: والناجين منه، كانوا بيعيشوا
بندوب وعلامات لبقية حياتهم.
864.308: واللي استمرت حربنا معاه
من عصور ما قبل التاريخ.
866.9: عارف التاريخ؟ هو دا يبقى قبله!
868.288: لحد سنة 1980، لمّا منظمة الصحة العالمية
أعلنت إن هذا المرض انتهى من العالم تمامًا،
874.143: نتيجة لجهود التلقيح ضده،
واللي كانت جهود مرعبة واتكلفت فلوس رهيبة.
878.869: وخلاص، ما عُدناش محتاجين
ناخد لقاحات الجدري! خلاص!
882.099: وبشكل عام دلوقتي، يا عزيزي، نقدر نقول
إن عندنا 3 أنواع أساسية من التطعيمات.
886.173: النوع الأول ما يُسمى
بالـLive Attenuated Vaccines
888.891: أو "اللقاحات الحية الموهَّنة".
890.911: وزي ما واضح، يا عزيزي،
من اسمها، إنها منكسرة.
892.837: هي دي، يا عزيزي، الفيروسات
اللي بتضّرب بالحلّة على دماغها.
895.29: ودي منها مثلًا، لقاح الـMMR
ضد الحصبة والنكاف والحصبة الألمانية.
901.184: النوع التاني من اللقاحات
اسمه الـSubunit Vaccines،
904.044: أو ما يُطلق عليه
"لقاحات وحدات البروتين الفرعية".
906.943: وباختصار، زي ما باين من اسمها،
بناخد جزء بسيط، ونقدّمه للجسم عشان يتعرف عليه.
911.88: زي مثلًا، بعض لقاحات فيروس كورونا،
اللي بيبقى فيها جزء من البروتين الشوكي للفيروس.
915.645: وبالتالي بقى، الجسم يقدر يتعرف
على الفيروس كله، لمّا يُصاب بيه،
919.515: من إيه؟ من الحتة الصغيرة دي.
921.099: النوع التالت، يا عزيزي، بقى،
هو اللقاحات المُعطّلة
923.793: أو ما يُسمى بالـInactive Vaccines.
925.943: ودي بيبقى فيها نسخ من الفيروس
أو المادة المسببة للمرض،
928.722: بغض النظر هي إيه،
بس مقتولة، مش بس مدروخة.
931.119: ونقدّمه للجسم عشان يتعرف عليه،
زي بعض لقاحات فيروس كورونا.
934.117: وبالتالي، مفيش ضرر منها،
ما تقدرش تتضاعف جوا الخلية.
936.871: والمثال الأشهر على النوع دا
هو أحد الأنواع الأساسية للقاح شلل الأطفال.
940.927: الـPolio، اللي طوره
الدكتور الأمريكي " "جوناس سالك".
943.839: واللي لازم، يا عزيزي،
نوجّهله تحية كبيرة من هذا البرنامج.
946.733: - "ليه يا (أبو حميد)؟"
- لأنه مش بس طور هذا الاختراع العظيم،
949.795: لكنه تنازل عن كل حقوقه وبراءة اختراعه،
عشان يوصل لأكبر قَدْر ممكن من الناس.
955.128: يا عزيزي، شوف الراجل دا
كان ممكن يكسب أد إيه!
957.401: كان ممكن يبقى مليونير،
إن لم يكن هيكون مليادير!
960.054: ولكنه قرر إنه مش هيكسب أي حاجة،
961.581: وقال جملته الشهيرة،
"لا يوجد براءة اختراع للشمس، هذا اللقاح كالشمس."
966.23: ملك لكل الناس.
967.409: وعلى حسب تقديرات منظمة الصحة العالمية،
969.445: فاحنا عندنا قرابة الـ20 مليون بني آدم،
قادرين يمشوا ويتحركوا ويعيشوا حياتهم الطبيعية.
975.262: الناس دي كانت هتبقى مصابة
بمضاعفات مرض شلل الأطفال.
978.457: لولا اللقاح دا.
979.793: و2 مليون حالة وفاة،
قِدر اللقاح دا إنه يمنعها.
982.624: وبشكل عام، فمنظمة الصحة العالمية بتقول،
إن المرض تراجع بنسبة 99%
987.173: من ساعة إطلاق المبادرة العالمية
لاستئصال شلل الأطفال.
990.259: "الله! طب ما اللقاحات حلوة أهي يا (أبو حميد)،
وبتحقق نتايج ممتازة.
994.054: وبتنقذ حياة البشر، وبتغيّر حياتهم للأحسن.
996.613: جُدري، شلل الأطفال، كبد وبائي، كورونا.
999.203: أمّال ليه فيه ناس زعلانة منها؟
جرالك إيه يا دنيا؟!"
1001.888: عزيزي، بُص في ساعتك كدا،
هتلاقي، حان وقت الخروج الدرامي.
1006.545: بشكل كبير، يا عزيزي، نقدر نرجع
جزء كبير من التيار الرافض للقاحات،
1012.139: للحظة معيّنة في التاريخ.
1013.903: لحظة نشر ورقة علمية
في مجلة The Lancet الطبية، سنة 1998.
1019.601: الورقة دي، كان المؤلف الرئيسي فيها،
دكتور بريطاني اسمه "أندرو وايكفيلد".
1024.13: وكانت بتدّعي إن الباحثين قدروا يوصلوا
لوجود علاقة بين تطعيم الـMMR
1028.632: وبين إصابة الأطفال بمرض التوحد.
1030.764: اتعملت هذه الدراسة على 12 طفل، تقريبًا.
1033.13: وقالّك، "اتفضل يا سيدي،
اللقاحات بتاعتكم أهي، بتجيب توحد!"
1036.014: اتفضل. ما بنتكلمش برضه، (بنلقح) بس!"
1037.773: "إيه يا كابتن؟ انت بتغلط في اللقاحات ليه؟"
1039.503: "لأ، أنا ما بغلطش في حد. أنا (بلقح) بس!"
1042.96: الورقة دي، يا عزيزي،
عملت دوشة كبيرة جدًا في المجتمع العلمي.
1045.66: وبين الناس وقتها،
وكمان انتشرت انتشار واسع.
1048.216: "يا نهار أسود! بقى أنا أدّي لابني لقاح،
وأبقى أسبب في إنه يجيله توحد؟
1052.358: أنا أأذي ابني بنفسي؟
أبقى أب ازاي؟! أقول إيه لأمه؟"
1056.803: "(أبو حميد)، معلش، مع كامل احترامي
لقدراتك التمثيلية في تجسيد دور الأب،
1060.694: ممكن نرجع لما يُسمى الحلقة؟
لو مش هنتعبك يعني!"
1063.389: حاضر، يا عزيزي، معلش، اندمجت شوية!
1065.287: الكثير من الآباء اترعبوا،
والبعض قرر إنه يمتنع عن تطعيم أولاده.
1069.573: صحيح، يا عزيزي، اتضح بعد كدا،
1071.396: إن عم "أندرو" دا،
اللي عمل هذه الدراسة، طلع نصاب.
1074.126: وصحفي اسمه "براين دير"، في "صن داي تايمز"،
1076.931: نشر تحقيق صحفي طويل بيؤكد إن "وايكفيلد"
تلاعب بالنتايج اللي بيقول إن هو وصلّها،
1083.197: ولكن، يا عزيزي، للأسف، النوع دا من الأخبار،
تكذيبه بيبقى أقل شهرة بكتير من انتشاره.
1089.101: وحتى مع قرار مجلة The Lancet،
إنها تسحب الورقة، وتعتذر عن نشرها،
1093.408: دا غير قرار المجلس الطبي في "المملكة المتحدة"
إنه يسحب رخصة "وايكفيلد" الطبية،
1097.563: اللي بتخلّيه يمارس المهنة،
عقابًا ليه على التلاعب بالنتايج،
1101.682: فضلت، يا عزيزي، الإشاعة دي
بتلف في كل مكان، بالرغم من كل دا!
1105.231: يعني المجلة سحبت البحث،
والأطباء البريطانيين أدانوا البحث،
1109.361: والصحفي طلّع تقرير بيقول إن الراجل دا نصاب،
1112.103: واتسحبت رخصة الراجل دا
في ممارسة الطب والعلم،
1115.621: ولكن فِضلت هذه الإشاعة بتلف في كل مكان،
1118.686: وبتخوف الآباء والأمهات
إن هما ياخدوا لولادهم قرارات التطعيم.
1122.991: بعد، يا عزيزي، ورقة "وايكفيلد"
1124.639: طلع أبحاث منشورة في مجلات درجة خامسة
1128.456: بتحاول برضه تربط بين اللقاحات وبين التوحد.
1130.948: "طب يا (أبو حميد)، معلش يعني،
لمّا الموضوع واضح كداهوّ،
1133.914: تفسر انت بإيه، التوحد اللي بييجي للأطفال،
بعد فترة من التطعيمات؟"
1139.881: انت لمّا تعملّي كدا يعني؟ هتحرجني؟
حُجتك خبطت في وشي؟
1143.625: يا عزيزي، أنا مصحصحلك وجاهزلك!
1146.061: "بحسّك يا (أبو حميد)، Desperate أوي!"
1147.619: دي حقيقة، يا عزيزي، أنا بكلم نفسي
وأرد على نفسي، وبهزّق نفسي بعد ما أتهزّق.
1152.873: الحقيقة، يا عزيزي، إن الإجابة أبسط ما يكون.
1155.026: التوحد مرض، في العادة، بيتشخص عند الأطفال،
في الفترة بين، من 3 لـ6 سنوات،
1159.163: لمّا الأم والأب بيبدأوا يلاحظوا
بعض التغيرات السلوكية في أطفالهم.
1163.118: دي الفترة اللي أغلب الأطفال
بياخدوا فيها تطعيماتهم الأساسية.
1166.232: بس تذكّر، يا عزيزي...
1171.295: "إيه يا (أبو حميد)؟"
1174.334: "أيوة، مش فاهم! يعني إيه؟"
1178.593: مش شرط إن حاجتين بيحصلوا في نفس الوقت،
إن حاجة منهم بتسبب التانية.
1182.544: مش معنى، إن حوادث الغرق كتيرة،
ومبيعات الآيس كريم كتيرة،
1186.616: إن مبيعات الآيس كريم بتؤدي إلى أحداث غرق.
1189.843: مش شرط، لأن الحاجات بتحصل في وقت واحد،
إن حاجة منهم بتسبب التانية.
1193.311: بل وحتى مع المزيد من الأبحاث،
1195.013: اللي حاولت إنها تستكشف
إذا كان اللقاح دا فعلًا
1197.42: بيسبب أي نوع من أنوع التوحد،
1199.178: واللي كلها جت بالنفي.
1200.692: ورغم إن هناك إجماع علمي
بيقول إن دلوقتي مفيش ولا دليل
1203.914: على وجود أي علاقة بين الحاجتين دُول،
1206.421: إلا إن الخوف ما زال مستمر.
1208.352: الخوف دا ما زال بيستمر، لأننا لحد دلوقتي
1210.421: مش عارفين بالظبط
إيه السبب الرئيسي في الإصابة بالتوحد.
1212.999: اللي عارفينه، إنه آه، غالبًا له سبب جيني،
1215.141: وإن بعض العوامل البيئية ممكن يكون ليها دور.
1218.076: بس مش قادرين نحط إيدينا
على الحاجة اللي بتسبب حدوثه.
1221.016: ولكن، يا عزيزي، خلّيني أقولّك،
أثناء ظهور أعراض التوحد،
1224.237: إيه أهم حدث صحي بيحصل
هذه الفترة في حياة الطفل؟
1231.561: "إيه يا (أبو حميد)؟"
1235.661: عزيزي...
1237.1: التطعيم.
1237.807: دي، يا عزيزي، الحاجة الكبيرة اللي بتحصل
في حياة الطفل وقتها. إنه بياخد تطعيمات.
1241.321: فهنا، بتتكون الصورة الخاطئة،
إن دا، لا مؤاخذة، هبد في دا.
1244.936: في حين إن مفيش أي دليل بيقول
إن دا له علاقة بدا، أو إن دا سبب دا.
1249.081: ورغم دا، يا عزيزي، الخوف لا زال مستمر!
1251.774: الخوف دا بيتعزز أكتر وأكتر،
1253.709: لمّا بتلاقي ممثلين ورجال أعمال مشهورين
ولعيبة "باسكيت" ولعيبة كورة، وسياسيين كمان،
1260.131: بيشككوا في اللقاحات وجدواها
لأسباب دينية أو سياسية أو اجتماعية.
1264.314: أو بيقولوا إن هما
مش هيدوا ولادهم تطعيمات من الأصل.
1266.442: الحقيقة، إن احنا عشان نفهم هذا الخوف
محتاجين ناخد خطوة أبعد شوية. بعيد عن العلم.
1270.196: - "نروح فين يا (أبو حميد)؟"
- "نوبيع" كدا.
1271.591: دلوقتي، يا عزيزي، معلش،
خلّيني أخرج خروج درامي، وأرجعلك.
1275.241: عزيزي المشاهد الجميل، السؤال المهم هنا،
1277.992: ليه الناس بتتجاهل كل الحقايق العلمية دي؟
1281.407: وبصراحة شديدة، مش هو دا السؤال.
1282.981: السؤال الحقيقي،
ليه الناس بتصدّق نظريات المؤامرة؟
1286.632: الحقيقة، فيما يتعلق بهذه النقطة،
1288.483: هتلاقي الناس سهل إنها تصدّق
في نظريات المؤامرة، بشكل عام،
1291.971: أو لأسباب مرتبطة باللقاحات نفسها، تحديدًا.
1294.306: نظريات المؤامرة كتير بتظهر
في الأوقات المضطربة، اللي فيها قلق.
1297.807: والإنسان صعب عليه يتوقع
إيه اللي هيحصل في المستقبل.
1300.556: كل ما تبقى الأوضاع صعبة،
كل ما الإنسان بيدوّر على أي حيلة دفاعية،
1304.199: تخلّي عنده سبب ممسوك
يفهمه ويستوعبه، ويمشي وراه.
1307.806: هنا، يا عزيزي، الإنسان بيكون محتاج سبب.
دماغه بتفكر كدا.
1310.398: أي حاجة،
إلا إن أنا أظهر قُدّام نفسي قليل الحيلة.
1313.208: وبالتالي، فيروس كورونا
لم يعد فيروس مخيف وخطير،
1316.474: بيقعدنا في البيت، نغسل إيدينا وشُنط البقالة،
ونلبس كمامات، ونرش كحول في وش بعض.
1321.677: "لأ بقى، دا خدعة!
خدعة من مين؟ من أي حد!
1324.34: من الـCIA، من الـKGB، من (الصين)،
(مصر المقاصة)، أي حاجة.
1328.574: هاتلي تفسير!
1329.459: أو من شركات الأدوية،
اللي عايزة تكسب وتبيعلنا.
1331.668: إخص عليكم يا هُبل! تقعوا في الفخ دا؟!"
1334.21: المهم إن الناس تصدّق إن هناك قوة ما.
1336.689: "قوة خطيرة وكل حاجة، بس أنا عارفها كويس!
1338.609: هي اللي بتخطط لكل حاجة من ورا الستار،
وانتم يا شوية عبط مصدّقين!
1342.226: الحمد لله، إني مش زيكم ولا عبيط زيكم!
1344.334: قال لقاح قال؟ كان نفع نفسه!"
1346.727: عشان كدا، يا عزيزي، هناك،
بالمناسبة، تيار من المحللين،
1350.175: بيشوف إن النقاش حوالين اللقاحات،
1352.827: هو نقاش حوالين السرديات،
الـNarratives وليس العلم.
1357.108: "ياه يا (أبو حميد)!
هي السرديات بتتخانق؟ بتتعارك؟"
1359.827: آه. لأن العلم بالفعل قال، "أنا تمام،
واللقاحات، والله العظيم تلاتة، تمام.
1363.655: ويعني، لو عايزين تعيشوا أكتر،
خدوها، عشان نساعد بعض ونحمي بعض."
1367.311: وبالتالي، بييجي الخلاف كلّه من السردية،
الموضوع لم يعد موضوع علم.
1371.072: الموضوع دا أكبر من كدا بكتير.
1372.613: خُد بالك، يا عزيزي!
1373.413: خُد بالك إنه أيضًا هناك نقطة
بتخلّي نظريات المؤامرة دي تنتشر،
1376.671: في الموضوعات الطبية بالذات.
1378.033: لو جه واحد وسأل، "لو كلت بسلة كل يوم
لمدة 50 سنة، هيحصلّي حاجة؟"
1382.573: العلم هيرد عليه ويقولّه،
"والله، في إطار المعلومات المتاحة عندي،
1386.61: وبحسب الأدلة الموجودة،
أقدر أقول، بنسبة كبيرة من التأكد،
1390.004: مش هيحصل حاجة، غالبًا. كُل بألف هنا وشفا.
كُل، في إطار الأدلة المتاحة، وكتّر الجزر.
1394.926: - "ليه؟ أفيد يا (أبو حميد)؟"
- لأ، بيبقى أحلى. العلم، يا عزيزي، بيحب الجزر.
1397.586: أما بقى بتاع نظريات المؤامرة هيقولّه،
"انت هتزرّع يا معلم.
1400.461: أنا عارف كويس أنا بقولّك إيه.
انت هتزرّع وعينيك هتخضرّ وهتبقى شبه البسلاية.
1404.376: وحبيبتك (هتفرّط) فيك."
1406.264: ما هي، يا عزيزي، المؤامرات مضحكة،
فعشان كدا بتسمّع! بيّاعة!
1409.884: ويمكن دي واحدة من المشاكل،
اللي بيواجهها كتير من العلماء،
1412.507: إن لغة العلم دايمًا مترددة ومتشككة.
1415.36: زيك انت، يا عزيزي.
1416.361: ما انت متردد ومتشكك،
ولغتك مترددة ومتشككة، وحالتك تصعب على الكافر.
1420.642: و"بوبتك" عارفة على فكرة الموضوع دا!
1421.821: لغة العلم دايمًا مستعدة
إن اللي بتقوله يتغيّر.
1424.968: متقبلة إن فيه حاجة هتيجي أصح.
1427.178: يا إما تلغي المعلومة الأولانية
يا إما تعدّل عليها.
1429.696: دي أصلًا سمة أساسية في العلم ذاته.
1431.936: تقرا، يا عزيزي، الورقة البحثية من دُول،
1433.715: وتحس إن العالِم الكبير
اللي كاتب الورقة العلمية دي
1436.991: بيكتب، وفيه واحد واقفله وراه بشومة،
على كل كلمة هيقولها.
1440.875: لو غلط أو بيّن إنه متأكد
من معلومة هو بيقولها، هيديله على دماغه!
1444.94: هو دا. حقيقي فعلًا، يا عزيزي.
1446.387: كل كلمة بيقولها العالِم، بيحاول على أد ما يقدر
إن هي تبقى أدق حاجة ممكنة
1451.702: في الوقت دا، بالمعلومات دي.
1453.278: جُمل العلم، يا عزيزي، آخرها
علامات استفهام، وليس بالضرورة Full Stops.
1456.7: ما عدا علاقة التطعيم بالتوحد.
دي فيها علامة تعجب.
1461.027: لكن بقى، يا عزيزي،
لغة العلم دي، لمّا بتطلع للعامة،
1463.612: تلاقي الناس العادية بيقولولك، "إيه دا؟
دا إيه الراجل اللي مش متماسك دا؟
1466.656: دا إيه الراجل اللي منطقه
يبدو عليه الهلهلة؟!"
1469.836: وخاصةً، يا عزيزي،
لمّا أنا كأب، بحب ولادي، أسمع الكلام دا.
1474.039: "يا نهار أبيض!
كأن أنا هسمع كلام ناس مش متأكدة؟"
1477.287: يعني إيه تقولّي، مفيش حاجة آمنة بنسبة 100%؟
1479.977: يعني إيه دا أصلًا؟ ممكن ما تبقاش آمنة؟
1482.194: طب أدّيها للعيال ازاي؟! هه!
يقولوا عليا إيه؟!"
1485.36: "يا (أبو حميد)، خلاص بقى، فهمنا."
1487.425: يا عزيزي، بقى، ما انت، أحيانًا،
بتعمل كدا انت كمان! هو أنا لوحدي؟
1490.38: دور الأب المنزعج دا، متمكن منّي شوية.
1492.515: هنا، يا عزيزي، بييجي العلماء يرتبكوا،
1494.011: لأن اللي هما عايزين يقولوه
إن مفيش حاجة في الدنيا كلها، بما فيها،
1497.31: آمنة أو مضرة، بنسبة 100%.
1499.464: خروجك من البيت نفسه، مش آمن بنسبة 100%.
1502.108: قعدتك في الدور الخامس مش آمنة بنسبة 100%.
1504.826: كل حاجة وارد إنها تحصل في أي وقت.
دا، طبعًا، من الناحية الإحصائية يعني.
1508.374: دا، يا عزيزي، اللي بقصده،
إن المشكلة، أحيانًا، بتبقى مشكلة لغة،
1511.578: اللغة المتواضعة اللي العلم بيتكلم بيها،
1514.064: اللغة المدركة إن عندها قصور
ممكن يتم تعويضه بعد كدا،
1518.276: مختلفة تمامًا عن اللغة العادية،
وبالذات لغة نظريات المؤامرة،
1521.663: التي تحمل قدر كبير من شجاعة الجهل.
1523.807: الفرق دا مهم جدًا،
ولازم ناخد بالنا من هذه المصطلحات.
1526.482: مش معنى إن فيه حد كاريزما وحلو
وبيدّي كلام وكلّه ثقة، إنه صح.
1530.928: بالعكس، دا ممكن يودّينا في داهية!
1532.498: ومش معنى إن فيه حد بيلجلج في الكلام
وبيدّي ألفاظ حاسمة، إنه غلط.
1536.401: "(أبو حميد)، أنا بدأت أشك فيك!"
1537.514: يا عزيزي، دي كلها Jump Cuts.
أنا بقول الكلام دا دفاعًا عن نفسي.
1540.501: وفيما يتعلق باللقاحات بقى، يا عزيزي،
1542.209: نقدر نقول، بدرجة ما، اللقاحات...
1544.637: واسمع دي بقى،
دي اللي عايز أقولهالك في آخر الحلقة.
1550.036: يعني مثلًا، لو بصيت على أكتر 20 دولة بتعاني
من تردد أفرادها إن هما ياخدوا لقاحات،
1557.092: هتلاقي كتير منهم دوَل أوروبية،
أو زي "الولايات المتحدة" و"روسيا".
1561.137: وقليل منها دوَل أفريقية،
اللي فيها الأمراض دي.
1563.883: يعني باختصار، التردد بييجي في الدوَل
اللي المشاكل المرضية دي اتحلت فيها.
1569.267: مش بس اتحلت، دي اختفت،
1570.968: وجه أجيال ورا أجيال ورا أجيال ورا أجيال،
من غير ما يشوفوا المرض والوباء القاتل دا.
1576.585: أجيال ما عادتش فاكرة
شكل المشكلة دي كانت عاملة ازاي.
1579.668: عشان كدا، تلاقي أهالينا فاكرين كويس أوي
تطعيمات شلل الأطفال، مهتمين بيها جدًا.
1584.032: ودا ليه؟ لأنهم شافوا بعيونهم
المصابين بهذا المرض. شافوا أثره.
1588.387: فبقى مستحيل بالنسبالهم
إن هما يخاطروا بتعريض عيالهم ليه.
1591.992: فهنا، ظهر جيل جديد من الأصحاء،
1595.155: المستفيدين من اللقاحات
التي تم تقديمها ليهم.
1599.288: ولكنهم ما شافوش قبل كدا،
1600.72: ما شافوش لمّا المرض
كان بيقتل 2 مليون شخص سنويًا.
1604.594: فالأجيال دي،
افتكرت إن المألوف هو اللي قُدّامهم،
1607.272: إن العادي، الطبيعي، إن مفيش مرض.
1609.404: لأنهم ما عادوش عارفين
إيه اللي سبّب الوضع الصحي دا أصلًا.
1613.076: عشان كدا بقول إن اللقاحات
بقت ضحية نجاحاتها.
1616.663: لأن اللقاح متميز في إبادة أوبئة،
1620.075: أصبح هدف سهل
إن انت تشاور عليه وتقول، "يلّا نلغيه."
1623.699: يا أسطى، ما كان معيشك في سلام!
1625.514: يا أسطى، قبل كدا،
كان فيه ملايين الناس بتموت، بسبب هذه الأوبئة.
1629.986: بس الأجيال الجديدة ما شافتش الأوبئة،
1631.678: مش مدركين إن احنا
ممكن نرجع لهذا المصير، عادي جدًا.
1634.631: فاكر، يا عزيزي، الست العجوزة
اللي احنا بدأنا بيها أول الحلقة؟
1636.674: زميلتنا، من مسلسل Chernobyl؟
1638.091: هي كانت عندها منطق ما،
1639.628: حسب فهمها وبيئتها وطبيعة حياتها.
1642.395: تشككها في الإشعاع دا، جاي من تشككها
في سُلطة أي حد ممكن يمشيها من مكانها.
1647.397: وهي شافت منهم كتير، زي ما قالت.
1649.297: تشككها في الإشعاع دا
جه من إن هي حتى مش شايفاه.
1652.601: "يطلع إيه الإشعاع دا؟ أنا مش شايفاه بعيني!
1654.245: أي حاجة مش بندقية، صعب تقتلني."
1656.588: دا بقى مرض، أنا مش شايفه.
1658.705: الخطر اللي هييجي من عدم التطعيم،
معرفهوش، لأني مش شايفه.
1662.094: لو فيه جملة، يا عزيزي، أو Log Line ملحمي،
ينفع يتقال على البشر،
1665.096: فهما، يمكن يكون اللي بيميزهم،
1667.212: إن هما أحسن كائنات بيتعاملوا مع حاجات
هما مش شايفينها، هما مش سامعينها.
1672.35: احنا أحسن كائنات على الأرض
بتفكر وبتخطط وبتستنتج.
1676.467: وبنتعامل مع حاجات مش متشافة ومش مسموعة،
ومش موجودة بين إيدينا.
1680.719: بنعالج أمراض وبنطور لقاحات،
1682.635: وبنقدر نتخيل الحياة هتبقى عاملة ازاي،
لمّا عدد كبير من المصابين يظهروا في نفس الوقت.
1687.811: فنحاول نمنع انتشار مرض
عن طريق إننا نمنع إصابة عدد كبير من البشر.
1692.339: احنا، الكائنات العظيمة، اللي قادرة تتعامل
مع الخطر اللي هي مش شايفاه.
1696.8: والخطر الحقيقي بيحصل
لمّا بنستجيب لغرائز الخوف والقلق والذعر.
1701.082: نمشي وراها، من غير ما نقف ولا نفكر.
1703.727: الحقيقة، يا عزيزي، إن الخوف
بيهدد أهم إنجازاتنا كبشرية،
1706.914: بالمناسبة، يا عزيزي،
عارف إيه أهم إنجازاتنا البشرية؟
1708.931: "إيه يا (أبو حميد)؟"
1709.663: الحلقات اللي فاتت، والحلقات اللي جاية،
1710.771: ننزل نبص على المصادر،
لو احنا على الـ"يوتيوب"، نشترك على القناة.
1712.487: أنا بلخص الإنجازات البشرية. دا أهم إنجاز.
1714.454: مش بينجزك وبيختصر عليك الإنجازات البشرية؟
يبقى إنجاز.
1717.312: إن جاز التعبير، فهو إنجاز.
1718.953: "طب وإن ما جازش يا (أبو حميد)؟"
1720.132: بعد إذنكم بقى، أنا هروح أتلقح.
1721.952: عشان بحترم إنجازات البشرية. هه؟
1723.6: أنا مش شخص اللي هو،
"لأ، خايف ومرعوب مش هتلقح!"
1731.072: - "إيه يا (أبو حميد)، انت بتعمل إيه؟"
- "متلقح" على السرير.
